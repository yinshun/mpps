\`1440\`慧日佛學班第08期

**《大智度論》卷51**

**〈釋勝出品第二十二〉**

**（大正25，422a19-424b17）**

釋厚觀（2010.04.03）

【**經**】

\^**\$\$壹、就「三解脫門」說般若**\^\^（承上卷42～卷44）

\^\$\$**貳、就「菩薩、摩訶薩」說般若**\^\^（承上卷44～卷46）

\^\$\$**參、就「摩訶衍義」說般若**[^1]\^\^（承上卷44～卷52）

> \^\$\$**（壹）須菩提問摩訶衍等五義**\^\^（承上卷46）
>
> \^\$\$**（貳）佛答摩訶衍等五義**\^\^（承上卷46～卷50）
>
> \$**（參）須菩提以勝出等五義稱歎摩訶衍**
>
> **\$一、勝出歎**
>
> 慧命須菩提白佛言：「世尊！摩訶衍[^2]、摩訶衍者，勝出[^3]一切世間及諸天、人、阿修羅。
>
> **\$二、等空歎**
>
> 世尊！是摩訶衍與[^4]虛空等。
>
> **\$三、含受歎**
>
> 如虛空受無量無邊阿僧祇眾生，摩訶衍亦如是受無量無邊阿僧祇眾生。[^5]
>
> **\$\`1441\`四、不見來去住處歎**
>
> 世尊！是摩訶衍不見來處，不見去處，不見住處。[^6]
>
> **\$五、三世等歎**
>
> 是摩訶衍前際不可得、後際不可得、中際不可得，三世等是摩訶衍。
>
> 世尊！以（422b）是故，是乘名摩訶衍。」
>
> **\$（肆）佛述成，並廣述勝出等五歎**
>
> **\$一、略說摩訶衍相**
>
> 佛告須菩提：「如是！如是！菩薩[^7]摩訶薩摩訶衍，所謂六波羅蜜：檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜，是名菩薩摩訶薩摩訶衍。
>
> 復次，須菩提！菩薩摩訶薩摩訶衍，所謂[^8]一切陀羅尼門、一切三昧門，所謂首楞嚴三昧乃至離著虛空不染三昧，是名菩薩摩訶薩摩訶衍。
>
> 復次，須菩提！菩薩摩訶薩摩訶衍，所謂內空乃至無法有法空，是名菩薩摩訶薩摩訶衍。
>
> 復次，須菩提！菩薩摩訶薩摩訶衍，所謂四念處乃至十八不共法，是名菩薩摩訶薩摩訶衍。
>
> **\$二、廣述勝出等五歎**
>
> **\$（一）勝出歎**
>
> **\$1、總相說摩訶衍勝出**
>
> 如須菩提所言：『是摩訶衍勝出一切世間及諸天、人、阿修羅。』[^9]
>
> **\$（1）有為法非實故**
>
> **\$A、三界非實故**
>
> 須菩提！若**欲界**當有實、不虛妄、不異、諦、不顛倒、有常、不壞相、非無法者，是摩訶衍不能勝出一切世間及諸天、人、阿修羅；須菩提！以欲界虛妄憶想分別、和合名字等有、一切無常相、無法，以是故，摩訶衍勝出一切世間及諸天、人、阿修羅。[^10]
>
> \`1442\`須菩提！**色界、無色界**若當實有、不虛妄、不異、諦、不顛倒、有常、不壞相、非無法者，是摩訶衍不能勝出一切世間及諸天、人、阿修羅；須菩提！以色界、無色界虛妄憶想分別、和合名字等有、一切無常、破壞相、無法，以是故，摩訶衍勝出一切世間及諸天、人、阿修羅。
>
> **\$B、五蘊、六根、六塵、六識、六觸、六受非實故**
>
> 須菩提！若**色**當實有、不虛妄、不異、諦、不顛倒、有常、不壞相、非無法者，是摩訶衍不能勝出一切世間及諸天、人、阿修羅；須菩提！以色虛妄憶想分別、和合名字等有、一切無常、破壞相、無法，以是故，是摩訶衍勝出一切世間及諸天、人、阿修羅。
>
> **受、想、行、識**（422c）亦如是。
>
> 須菩提！若**眼乃至意、色乃至法、眼識乃至意識、眼觸乃至意觸、眼觸因緣生受乃至意觸因緣生受**，若當實有、不虛妄、不異、諦、不顛倒、有常、不壞相、非無法者，是摩訶衍不能勝出一切世間及諸天、人、阿修羅。須菩提！以眼[^11]乃至意觸因緣生受，虛妄憶想分別、和合名字等有、一切無常、破壞相、無法，以是故，摩訶衍勝出一切世間及諸天、人、阿修羅。
>
> **\$（2）法性等無為法非實故**
>
> 須菩提！若**法性**是有法、非無法者，是摩訶衍不能勝出[^12]一切世間及諸天、人、阿修羅；須菩提！以法性無法、非法，以是故，摩訶衍勝出一切世間及諸天、人、阿修羅。[^13]
>
> 須菩提！若**如、實際、不可思議性**是有法、非無法者，是摩訶衍不能勝出一切世間及諸天、人、阿修羅；須菩提！以[^14]如、實際、不可思議性無法、非法；以是故，摩訶衍勝出一切世間及諸天、人、阿修羅。
>
> **\$（3）六度等法非實故**
>
> **\$A、六度非實故**
>
> 須菩提！若**檀波羅蜜**是有法、非無法者，是摩訶衍不能勝出一切世間及諸天、人、阿修羅；以檀波羅蜜無法[^15]、非法，以是故，摩訶衍勝出一切世間及諸天、人、阿修羅。
>
> 若**尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜**是有法、非無法者，是摩訶衍不能勝出一切世間及諸天、人、阿修羅；以尸羅波羅蜜乃至般若波羅蜜無法、非法，以是故，摩訶衍勝出一切世間及諸天、人、阿修羅。
>
> **\$\`1443\`B、十八空非實故**
>
> 須菩提！若**內空乃至無法有法空**是有法、非無法者，是摩訶衍不能勝出一切世間及諸天、人、阿修羅；以內空乃至無法有法空無法、非法，以是故，摩訶衍勝出一切世間及諸天、人、阿修羅。[^16]
>
> **\$C、三十七道品乃至十八不共法非實故**
>
> 須菩提！若**四念處乃至十八不共法**是有法、非無法者，是摩訶衍不能勝出一切世間及諸天、人、阿修羅；以四念處乃至十八不共法無法、非法，以是故，摩訶衍勝出一切世間及諸天、人、阿修羅。
>
> **\$D、性人法乃至佛法非實故**
>
> 須菩（423a）提！若性人法[^17]是有法、非無法者，是摩訶衍不能勝出一切世間及諸天、人、阿修羅；以性人法無法、非法，以是故，摩訶衍勝出一切世間及諸天、人、阿修羅。
>
> 須菩提！若八人法、須[^18]陀洹法、斯陀含法、阿那含法、阿羅漢法、辟支佛法、佛法是有法、非無法者，是摩訶衍不能勝出一切世間及諸天、人、阿修羅；以八人法乃至佛法無法、非法，以是故，摩訶衍勝出一切世間及諸天、人、阿修羅。[^19]
>
> **\$E、性人乃至佛非實故**
>
> 須菩提！若性人是有法、非無法者，是摩訶衍不能勝出一切世間及諸天、人、阿修羅；以性人無法、非法；以是故，摩訶衍勝出一切世間及諸天、人、阿修羅。
>
> \`1444\`須菩提！若八人、須陀洹乃至佛是有法、非無法者，是摩訶衍不能勝出一切世間及諸天、人、阿修羅；以八人乃至佛無法、非法，以是故，摩訶衍勝出一切世間及諸天、人、阿修羅。
>
> **\$F、一切世間及諸天、人、阿修羅非實故**
>
> 須菩提！若一切世間及諸天、人、阿修羅是有法、非無法者，是[^20]摩訶衍不能勝出一切世間及諸天、人、阿修羅；以一切世間及諸天、人、阿修羅無法、非法，以是故，摩訶衍勝出一切世間及諸天、人、阿修羅。
>
> **\$G、菩薩初發心乃至坐道場間諸心非實故**
>
> 須菩提！若菩薩摩訶薩**從初發心乃至道場，於其中間諸心**，若當是[^21]有法、非無法者，是摩訶衍不能勝出一切世間及諸天、人、阿修羅；以菩薩從初發心乃至道場**諸心無法、非法**，以是故，摩訶衍（423b）勝出一切世間及諸天、人、阿修羅。
>
> **\$H、如金剛慧非實故**
>
> 須菩提！若菩薩摩訶薩**如金剛慧**若是有法、非無法者，是菩薩摩訶薩不能知一切結使及習無法、非法，得一切種智；須菩提！以菩薩摩訶薩如金剛慧無法、非法，是故菩薩知一切結使及習無法、非法，得一切種智，以是故，**摩訶衍勝出**一切世間及諸天、人、阿修羅。[^22]
>
> **\$2、別相說**
>
> **\$（1）諸佛三十二相非實故**
>
> 須菩提！若諸佛三十二相是有法、非無法者，諸佛威德不能照然、勝出一切世間及諸天、人、阿修羅；須菩提！以諸佛三十二相無法、非法，以是故，諸佛威德照然，勝出一切世間及諸天、人、阿修羅。
>
> **\$（2）諸佛光明非實故**
>
> 須菩提！若諸佛光明是有法、非無法者，諸佛光明不能普照恒河沙等世界；須菩提！以諸佛光明無法、非法，以是故，諸佛能以光明普照恒河沙等世界。
>
> **\$（3）諸佛音聲非實故**
>
> 須菩提！若諸佛六十種莊嚴音聲是有法、非無法者，諸佛不能以六十種莊嚴音聲遍至十方無量阿僧祇世界；須菩提！以諸佛六十種莊嚴音聲無法、非法，以是故，諸佛能以六十種莊嚴音聲遍至十方無量阿僧祇世界。
>
> **\$（4）諸佛轉法輪度眾生非實故**
>
> 須菩提！諸佛法輪若是有法、非無法者，諸佛不能轉法輪──諸沙門、婆羅門、\`1445\`若天、若魔、若梵及世間餘眾所不能如法轉者；[^23]須菩提！以諸佛法輪無法、非法，以是故，諸佛轉法輪──諸沙門、婆羅門、若天、若魔、若梵及世間餘眾所不能如法轉者。
>
> 須菩提！諸佛為眾生轉法輪，是眾生若實有法、非無法者，不能令是眾生於無餘涅槃而般涅槃；須菩提！以諸佛為眾生轉法輪，是眾生無法、非法，以是故，眾生[^24]於無餘涅槃中已滅、今滅、（423c）當滅。」[^25]
>
> 【**論**】者[^26]言：
>
> **\$（參）須菩提以勝出等五義稱歎摩訶衍**
>
> **\$一、勝出歎**
>
> **\$（一）標宗：摩訶衍勝出一切世間及諸天、人、阿修羅**
>
> 須菩提上以五事[^27]問摩訶衍，佛已答竟。
>
> 須菩提歡喜讚歎，作是言：「世尊！是摩訶衍有大力勢，破壞人、天世間已，能於中勝出。」
>
> **\$（二）舉喻**
>
> 譬如三人度惡道：一者、於夜逃遁[^28]，獨脫其身；二者、以錢求免[^29]；三者、如大王將大軍眾，摧破寇賊，舉軍全[^30]濟[^31]，無所畏難。
>
> **\$（三）合法**
>
> 三乘亦如是──
>
> 如**阿羅漢**不能知一切總相、別相，亦不能破魔王，又不能降伏外道；厭老、病、死，直趣涅槃。
>
> 如**辟支佛**入諸法實相，深於聲聞，少有悲心，以神通力化度眾生；能破煩惱，不能破魔人及外道。
>
> \`1446\`如**菩薩**從初發心，於一切眾生起大慈悲，雖未得佛，於其中間利益無量眾生；決定知諸法實相、具足六波羅蜜故，破諸魔王及壞外道；斷煩惱習，具足一切種智，總相、別相，悉知悉了，成阿耨多羅三藐三菩提。
>
> 三人雖俱免生死，然方便道各異。[^32]
>
> **\$（四）結成**
>
> 是故須菩提讚歎摩訶衍：摧破一切世間，勝出人、天、阿修羅上。
>
> **\$二、等空歎，三、含受歎**
>
> 譬如虛空含受一切國土，而虛空故不盡；
>
> 摩訶衍亦如是，含受三世諸佛及諸弟子，摩訶衍亦不滿。
>
> **\$四、不見來去住歎，五、三世等歎**
>
> 又如虛空常相故，無入相、無出相、無住相；
>
> 是乘亦如是，無未來世入處、無過去世出處、無現在世住處──破三時故，三世等名摩訶衍。
>
> **\$（肆）佛述成，並廣述勝出等五歎**
>
> **\$一、略說摩訶衍相**
>
> **\$（一）釋佛更說摩訶衍相之因由**
>
> 問曰：佛應讚須菩提所歎言「善哉」，何以更說摩訶衍？
>
> 答曰：佛將欲[^33]順須菩提所歎而讚說，以上說摩訶衍遠故，[^34]今**略說摩訶衍相**，然後**廣述**。
>
> **\$（二）明六度乃至十八不共法等是摩訶衍**
>
> 須菩提所讚摩訶衍者，所謂六波羅蜜、諸陀羅尼門、三（424a）昧門、十八空、四念處乃至十八不共法等。
>
> **\$二、廣述勝出等五歎**
>
> **\$（一）勝出歎**
>
> **\$1、總相說摩訶衍勝出**
>
> 如須菩提所說「摩訶衍，破壞一切世間，勝出人、天、阿修羅上」者，是事實爾。何以故？
>
> **\$（1）有為法非實故**
>
> **\$A、三界非實故**
>
> 是三界虛誑，如幻如夢，無明虛妄，因緣故有，因果無有定實，一切無常、破壞、磨[^35]滅，皆是空相。以摩訶衍與三界相違，故能摧破勝出。
>
> 若三界定實、常、不虛妄，是摩訶衍不能摧破勝出。何以故？力等故。
>
> **\$\`1447\`B、五蘊、六根、六塵、六識、六觸、六受非實故**
>
> 五眾、十二入、十八界、六觸生諸受亦如是。
>
> **\$（2）法性等無為法非實故**
>
> 若法性是有法、非無法者，摩訶衍不能破世間得勝出；須菩提！以法性非有故，摩訶衍能得勝出世間。
>
> **\$※ 因論生論：無為是實法，云何言無**[^36]
>
> 問曰：有為法，因緣和合虛誑故言「無」；如、法性、實際、[^37]不[^38]思議性，是無為實法，名為「實際」，云何言「無」？
>
> 答曰：
>
> **\$A、無為空故言無**（印順法師，《大智度論筆記》［B015］p.138）
>
> 無為空故言「無」。
>
> **\$B、有為實相即無為；離有為，無為不可得故**（印順法師，《大智度論筆記》［B015］p.138）
>
> 復次，佛說：「離有為，無為法不可得；有為法實相即是無為法。」
>
> **\$C、以人於法性起諍故言無**（印順法師，《大智度論筆記》［B015］p.138）
>
> 復次，觀是有為法虛誑。如「如、法性、實際」是實；以人於法性取相起諍故，言「無法性」。或說「有」、或說「無」，各有因緣，故無咎。
>
> 如、實際、不可思議性亦如是。
>
> **\$（3）六度等法非實故**[^39]
>
> **\$A、世間檀著故有，出世檀無故空**（印順法師，《大智度論筆記》［B015］p.139）
>
> 世間檀波羅蜜著故有，出世間檀波羅蜜無故空；
>
> **\$B、破慳貪言有，破邪見言無**（印順法師，《大智度論筆記》［B015］p.139）
>
> 為破慳貪故言「有檀波羅蜜」，破邪見故言「檀波羅蜜無」；
>
> **\$C、為度初學說有，聖人心中言無**（印順法師，《大智度論筆記》［B015］p.139）
>
> 為度初學者說言「有」，若聖人心中說言「無」。[^40]
>
> **\$2、別相說**
>
> **\$（1）釋「諸佛為眾生轉法輪，度眾生等非實有」**
>
> \`1448\`如檀波羅蜜，乃至若眾生實有、非是無法，不應令強滅、入無餘涅槃。[^41]
>
> **\$（2）明何以諸佛三十二相之後不說「摩訶衍勝出」**
>
> 問曰：從三十二相已後，何以不說言「摩訶衍勝出」？
>
> 答曰：
>
> **\$A、文煩故不說**
>
> 應當說，直[^42]文煩故不說。
>
> **\$B、亦是摩訶衍，但名字異**
>
> 復次，三十二相乃至為眾生轉法輪亦是摩訶衍，但名字異耳。
>
> **\$C、上總相說，今別相說云何勝出**
>
> 復次，上總相說摩訶衍勝出，不知云何勝出；今別相說，所謂──
>
> **\$（A）佛三十二相**
>
> 佛三十二相莊嚴身故，勝一切眾生；
>
> **\$（B）諸佛光明**
>
> 佛（424b）光明勝日、月、諸天一切光明；
>
> **\$（C）諸佛音聲**
>
> 佛音聲勝一切音樂、世界妙聲、諸天梵音；
>
> **\$（D）諸佛轉法輪度眾生**
>
> 佛法輪勝轉輪聖王寶[^43]輪及諸外道一切法輪，無障無礙。餘法輪所利益微淺，或一世、二世，極至千萬世；佛法輪能令永入無餘涅槃，不復還入生死。
>
> 復次，若眾生實有者，佛不應令眾生入涅槃，永拔其根，此過於殺一身，有如是大咎；以眾生顛倒心見我故，佛欲破其顛倒，說言涅槃，無眾生可滅，[^44]故無咎。
>
> 有如是功德故，摩訶衍能勝出一切世間。
>
> **\$3、釋獨說「勝出諸天、人、阿修羅」之理由**
>
> 問曰：「\^一切世間\^\^」者，十方六道眾生，何以獨說「\^勝出諸天、人、阿修羅\^\^」？
>
> 答曰：六道中，三是善道，三是惡道。摩訶衍尚能破三善道勝出，何況惡道！
>
> **\$※ 因論生論：經說有龍得菩薩道，云何言龍是惡道**
>
> 問曰：《龍王經》中說龍得菩薩道，[^45]何以說是惡道？
>
> 答曰：
>
> **\$\`1449\`（1）得道少故**
>
> 眾生無量無邊，龍得道者少。
>
> **\$（2）得菩薩道者是菩薩變化身故**
>
> 復次，有人言：「大菩薩變化身教化故，作龍王身。」

**〈釋**[^46]**含受品**[^47]**第二十三**[^48]**〉**

**（大正25，424b18-429b17）**

> \^【**經**】
>
> **\$（二）等空歎**
>
> **\$1、佛印成，並廣述虛空及摩訶衍無種種相**
>
> 佛告須菩提：「汝所言：『衍與空等。』如是！如是！須菩提！摩訶衍與空等。
>
> **\$（1）無十方相**
>
> 須菩提！如虛空無東方，無南方西方北方、四維、上下；須菩提！摩訶衍亦如是，無東方，無南方西方北方、四維、上下。
>
> **\$（2）非形色相**
>
> 須菩提！如虛空非長非短、非方非圓；須菩提！摩訶衍亦如是，非長非短、非方非圓。
>
> **\$（3）非顯色相**
>
> 須菩提！如虛空非青、非黃、非赤、非白、非黑；摩訶衍亦如是，非青、非黃、非赤、非白、非黑。
>
> 以是故說摩訶衍與空等。
>
> **\$（4）非三世相**
>
> 須菩提！如虛空非過去、非未來、非現在；摩訶衍亦如是，非過去、非未來、非現在。
>
> 以是故說摩訶衍與空等。
>
> **\$（5）無增減垢淨生滅相**
>
> 須菩提！（424c）如[^49]虛空不增不減；摩訶衍亦如是，不增不減。
>
> 須菩提！如虛空無垢無淨；摩訶衍亦如是，無垢無淨。
>
> 須菩提！如虛空無生、無滅、無住、無異；摩訶衍亦如是，無生、無滅、無住、無異。
>
> **\$\`1450\`（6）非三性相**
>
> 須菩提！如虛空非善非不善、非記非無記；摩訶衍亦如是，非善非不善、非記非無記。
>
> 以是故說摩訶衍與空等。
>
> **\$（7）無見聞覺知相**
>
> 如虛空無見、無聞、無知[^50]、無識；摩訶衍亦如是，無見、無聞、無知、無識。
>
> **\$（8）非知斷證修相**
>
> 如虛空不可知、不可識、不可見、不可斷、不可證、不可修；摩訶衍亦如是，不可知、不可識[^51]、不可見、不可斷、不可證、不可修。[^52]
>
> 以是故說摩訶衍與空等。
>
> **\$（9）非染離相**
>
> 如虛空非染相、非離相；摩訶衍亦如是，非染相、非離相。[^53]
>
> **\$（10）非界繫相**
>
> 如虛空不繫欲界、不繫色界、不繫無色界；摩訶衍亦如是，不繫欲界、不繫色界、不繫無色界。
>
> **\$（11）無菩薩十心相**
>
> 如虛空無初發心，亦無二、三、四、五、六、七、八、九、第十心；摩訶衍亦如是，無初發心，乃至無[^54]第十心。
>
> **\$（12）無三乘共地相**
>
> 如虛空無乾慧地、姓[^55]地[^56]、八人地、見地、薄地、離欲地、已辦[^57]地；摩訶衍亦如是，無乾慧地乃至[^58]已作地。[^59]
>
> **\$\`1451\`（13）無聲聞四果相**
>
> 如虛空無須陀洹果、無斯陀含果、無阿那含果、無阿羅漢果；摩訶衍亦如是，無須陀洹果乃至無[^60]阿羅漢果。
>
> **\$（14）無三乘地相**
>
> 如虛空無聲聞地、無辟支佛地、無佛地；摩訶衍亦如是，無聲聞地乃至無佛地。以是故說摩訶衍與空等。
>
> **\$（15）非色非無色等相**
>
> 如虛空非色非無色、非可見非不可見、非有對非無對、非合非散；摩訶衍亦如是，非色非無色、非可見非不可見、非有對非無對、非合非散。以是故說摩訶衍與空等。[^61]
>
> **\$（16）非常非無常等相**
>
> 須菩提！如虛空非常非無常、非樂非苦、非我非無我；摩訶衍亦如是，非常非無常、非樂[^62]非（425a）苦[^63]、非我非無我。以是故說摩訶衍與空等。
>
> **\$（17）非空非不空等相**
>
> 須菩提！如虛空非空非不空、非相非無相、非作非無作；摩訶衍亦如是，非空非不空、非相非無相、非作非無作。以是故說摩訶衍與空等。
>
> **\$（18）非滅離非不滅離相**
>
> 須菩提！如虛空非寂滅非不寂滅、非離非不離；摩訶衍亦如是，非寂滅非不寂滅、非離非不離。以是故說摩訶衍與空等。
>
> **\$（19）非闇非明相**
>
> 須菩提！如虛空非闇、非明；摩訶衍亦如是，非闇、非明。以是故說摩訶衍與空等。
>
> **\$（20）非得非不得相**
>
> 須菩提！如虛空非可得、非不可得；摩訶衍亦如是，非可得、非不可得。以是故說摩訶衍與空等。
>
> **\$（21）非可說非不可說相**
>
> 須菩提！如虛空非可說、非不可說；摩訶衍亦如是，非可說、非不可說。以是故說摩訶衍與空等。
>
> **\$2、結歎**
>
> 須菩提！以是諸因緣故說摩訶衍與空等。\^\^
>
> \`1452\`【**論**[^64]】者言[^65]：
>
> **\$（二）釋等空歎**
>
> **\$1、如虛空無十方、長短、方圓、青黃赤白等相，摩訶衍亦如是，故說摩訶衍與空等**
>
> 須菩提讚衍如虛空，佛即廣述成其事。
>
> 如虛空無十方，是摩訶衍亦無十方；無長短、方圓、青黃赤白等，是摩訶衍亦如是。
>
> **\$※
> 釋疑：虛空是無為法，六度等摩訶衍是有為法，云何言「與虛空等」**[^66]
>
> 問曰：虛空應爾，是無為法，無色、無方；摩訶衍是有為法，是色法──所謂布施、持戒等，云何言「與虛空等」？
>
> 答曰：
>
> **\$（1）世間六度不同虛空，出世間六度似如虛空**
>
> 六波羅蜜有二種：世間、出世間。
>
> **\$A、世間六度是有為、色法，不同虛空**
>
> 世間者，是有為法、色法，不同虛空。
>
> **\$B、出世間六度與實相慧和合故，似如虛空。──得無生忍後，無所分別如虛空**
>
> 出世間者，與如、法性、實際、智慧和合故，似如虛空。從得無生忍已後，無所分別，如虛空。
>
> **\$（2）佛以無礙智慧觀實相如虛空，餘人不然**
>
> 復次，如佛以無礙智觀實相如虛空；餘人則不然，智慧未畢竟清淨故。
>
> **\$（3）佛說諸法畢竟空，如虛空故，不應疑**
>
> 復次，佛前後說「諸法畢竟空，如無餘涅槃相，如虛空」，不應致疑。
>
> 餘法亦如是。
>
> **\$2、如虛空非三世相乃至如虛空非可說非不可說，摩訶衍亦如是**
>
> 乃至如虛空非說、非不說亦如是。
>
> **\$3、釋疑：言「如虛空無所有」便足，何須詳說無種種相以明摩訶衍與虛空等**
>
> 問曰：如虛空，言「無所有」便足，何以說「無種種相」？
>
> 答曰：初發心菩薩（425b）於內外種種因緣法中著心，以是故，佛說如虛空無是種種相，摩訶衍亦如是。
>
> \^【**經**】
>
> **\$（三）含受歎**
>
> **\$1、佛印可須菩提所說，並總相說一切法空故能含受**
>
> **\$（1）佛印可**
>
> \`1453\`須菩提！如汝所言：『如虛空受無量無邊阿僧祇眾生，摩訶衍亦受無量無邊阿僧祇眾生。』
>
> **\$（2）總相說一切法空故能含受**
>
> **\$A、眾生、虛空、摩訶衍無所有故**
>
> 如是！如是！須菩提！眾生無所有故，當知虛空無所有；虛空無所[^67]有故，當知摩訶衍亦無所有。以是因緣故，摩訶衍受無量無邊阿僧祇眾生。
>
> 何以故？是眾生、虛空、摩訶衍──是法皆不可得故。
>
> **\$B、摩訶衍、阿僧祇、無量、無邊無所有故，一切法無所有**
>
> 復次，須菩提！摩訶衍無所有故，當知阿僧祇無所有；阿僧祇無所有故，當知無量無所有；無量無所有故，當知無邊無所有；無邊無所有故，當知一切諸法無所有。以是因緣故，須菩提！是摩訶衍受無量無邊阿僧祇眾生。
>
> 何以故？是眾生、虛空、摩訶衍、阿僧祇、無量、無邊──是一切法不可得故。[^68]
>
> **\$2、別說諸法空故能含受**
>
> **\$（1）如、法性、實際等皆不可得**
>
> 復次，須菩提！我無所有乃至知者、見者無所有故，當知如、法性、實際無所有；如、法性、實際無所有故，當知乃至無量、無邊、阿僧祇無所有；無量、無邊、阿僧祇無所有故，當知一切法無所有。以是因緣故，須菩提！摩訶衍受無量無邊阿僧祇眾生。何以故？是眾生乃至知者、見者，實際乃至無量、無邊、阿僧祇──是一切法不可得故。[^69]
>
> **\$（2）不可思議性、五蘊等皆不可得**
>
> 復次，須菩提！我無所有乃至知者、見者無所有故，當知不可思議性無所有；不可思議性無所有故，當知色、受、想、行、識無所有；色、受、想、行、識無所有故，當知虛空無所有；虛空無所有故，當知摩訶衍無所有；摩訶衍無所有故，當知阿僧祇無所有；阿僧祇無所有故，當知無量無所有；無量無所有故，當知無邊（425c）無所有；無邊無所有故，當知一切諸法無所有。以是因緣故，須菩提！\`1454\`當知摩訶衍受無量無邊阿僧祇眾生。何以故？須菩提！我乃至知者、見者等一切法皆不可得故。
>
> **\$（3）六入等皆不可得**
>
> 復次，須菩提！我無所有乃至知者、見者無所有故，當知眼無所有，耳、鼻、舌、身、意無所有；眼乃至意無所有故，當知虛空無所有；虛空無所有故，當知摩訶衍無所有；摩訶衍無所有故，當知阿僧祇無所有；阿僧祇無所有故，當知無量無所有；無量無所有故，當知無邊無所有；無邊無所有故，當知一切諸法無所有。以是因緣故，須菩提！摩訶衍受無量無邊阿僧祇眾生。何以故？須菩提！我乃至一切諸法皆不可得故。
>
> **\$（4）六度等法皆不可得**
>
> 復次，須菩提！我無所有乃至知者、見者無所有故，當知檀波羅蜜無所有，尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜無所有；般若波羅蜜無所有故，當知虛空無所有；虛空無所有故，當知摩訶衍無所有；摩訶衍無所有故，當知無量無邊阿僧祇無所有；無量無邊阿僧祇無所有故，當知一切諸法無所有。以是因緣故，須菩提！摩訶衍受無量無邊阿僧祇眾生。何以故？我、眾生乃至一切諸法皆不可得故。
>
> **\$（5）十八空等皆不可得**
>
> 復次，須菩提！我無所有乃至知者、見者無所有故，當知內空無所有，乃至無法有法空無所有；無法有法空無所有故，當知虛空無所有；虛空無所有故，當知摩訶衍無所有；摩訶衍無所有故，當知阿僧祇、無量、無邊無所有；阿僧祇、無量、無邊無所有故，當知一切諸法無所有。以是因緣故，須（426a）菩提！摩訶衍受無量無邊阿僧祇眾生。何以故？我、眾生乃至一切諸法皆不可得故。
>
> **\$（6）四念處乃至十八不共法等皆不可得**
>
> 復次，須菩提！我、眾生乃至知者、見者無所有故，當知四念處無所有；四念處無所有故，乃至十八不共法無所有；十八不共法無所有故，當知虛空無所有；虛空無所有故，當知摩訶衍無所有；摩訶衍無所有故，當知阿僧祇、無量、無邊無所有；阿僧祇、無量、無邊無所有故，當知一切諸法無所有。以是因緣故，須菩提！是摩訶衍受無量無邊阿僧祇眾生。何以故？我、眾生乃至一切諸法皆不可得故。
>
> **\$（7）性地乃至已作地等皆不可得**
>
> 復次，須菩提！我、眾生無所有乃至知者、見者無所有故，當知性地[^70]無所有，乃至已作地無所有；已作地無所有故，當知虛空無所有；虛空無所有故，當知摩訶衍無所有；摩訶衍無所有故，當知阿僧祇、無量、無邊無所有；阿僧祇、無量、無邊無所有故，當知一切諸法無所有。以是因緣故，是摩訶衍受無量無邊阿僧祇眾生。何以故？我、眾生乃至一切諸法皆不可得故。
>
> **\$\`1455\`（8）四果聖者等皆不可得**
>
> 復次，須菩提！我、眾生乃至知者、見者無所有故，當知須陀洹無所有；須陀洹無所有故，當知斯陀含無所有；斯陀含無所有故，當知阿那含無所有；阿那含無所有故，當知阿羅漢無所有；阿羅漢無所有故，當知乃至一切諸法無所有。以是因緣故，須菩提！摩訶衍受無量無邊阿僧祇眾生。何以故？須菩提！我乃至一切諸法皆不可得故。
>
> **\$（9）三乘乃至一切種智等皆不可得**
>
> 復次，須菩提！我乃至知者、見者無所有故，當知聲聞乘無所有；聲聞乘無所有故，當知辟支佛乘無所有；辟支佛（426b）乘無所有故，當知佛乘無所有；佛乘無所有故，當知聲聞人無所有；聲聞人無所有故，當知須陀洹無所有；須陀洹無所有故，乃至佛無所有；佛無所有故，當知一切種智無所有；一切種智無所有故，當知虛空無所有；虛空無所有故，當知摩訶衍無所有；摩訶衍無所有故，當知乃至一切諸法無所有。以是因緣故，摩訶衍受無量無邊阿僧祇眾生。何以故？我乃至一切諸法皆不可得故。
>
> **\$（10）舉涅槃為喻**
>
> 譬如，須菩提！涅槃性中受無量無邊阿僧祇眾生，是摩訶衍亦受無量無邊阿僧祇眾生。
>
> **\$3、結成**
>
> 以是因緣故，須菩提！如虛空受無量無邊阿僧祇眾生，是摩訶衍亦如是受無量無邊阿僧祇眾生。\^\^
>
> 【**論**】
>
> **\$（三）釋含受歎**
>
> **\$1、總相說一切法空故能含受**
>
> **\$（1）釋疑**
>
> **\$A、何故不說「虛空廣大故能含受」而言「虛空無所有故能含受」**
>
> 問曰：何以不說「虛空廣大無邊故受一切物」，而言「虛空無所有故能受一切物眾生，摩訶衍亦無所有」？
>
> 答曰：現見虛空無所有，一切萬物皆在其中，以無所有故能受。[^71]
>
> **\$B、心心所法亦無形質，何以不含受一切**
>
> 問曰：心心數法亦無形質，何以不受[^72]一切物？
>
> 答曰：
>
> **\$（A）心心所法非受相，唯以分別相故知有心；因色無說有虛空，則知虛空受物**
>
> 心心數法覺知相，非是受相，又無住處──若內、若外，若近、若遠，但以分別相故知有心。
>
> \`1456\`形色法有住處，因色處故，知有虛空。以色不受物故[^73]，則知虛空受物──色與虛空相違，色若不受，則知虛空是受；如以無明故知有明，以苦故知有樂。因色無故說有虛空，更無別相。
>
> **\$（B）心心所法中性相違者互不受；虛空則一切皆受**
>
> 復次，心心數法更有不受義，如邪見心不受正見，正見心不受邪見。虛空則不然，一切皆受故。
>
> **\$（C）心心所法是有為生滅故；虛空則不然**
>
> 又心心數法生滅相，是可斷法；虛空則不然。
>
> **\$（D）結成**
>
> 心心數法、虛空，但無色、無形同，不得言都不異。以（426c）是故，諸法中說虛空能受一切。
>
> **\$C、虛空無自相，待色無而假說，故言「虛空無所有而含受一切」**
>
> 問曰：我先問意不然！何以不言「虛空**無量無邊**能受一切物」，而言「**無所有**受一切物」？
>
> 答曰：我說虛空無自相，待色相說虛空；若無自相，則無虛空，云何言「無量無邊」？
>
> **\$D、釋疑：受相則是虛空，云何言「無虛空」**[^74]
>
> 問曰：汝言「受相則是虛空」，云何言「無」？
>
> 答曰：
>
> **\$（A）色不到處，假名為虛空**
>
> 受相即是無色相──色不到處，名為虛空；以是故無虛空。
>
> **\$（B）若實有虛空，未有色時或已有色皆應有虛空**
>
> 若實有[^75]虛空，**未有色時**應有虛空！
>
> **\$a、若未有色時已有虛空，虛空則無相**
>
> 若**未有色**有虛空，虛空則無相。何以故？以未有色故。因色故知有虛空，有色故便有無色。
>
> **\$b、若先有色後有虛空，虛空則是作法**
>
> 若**先有色**後有虛空，虛空則是作法──作法不名為常。
>
> **\$（C）無相法不可得**
>
> 若有**無相法**，是不可得。[^76]
>
> **\$\`1457\`（D）結**
>
> 以是故無虛空。
>
> **\$E、虛空寂滅如涅槃，不名相所相、法非法、有無**
>
> 問曰：若[^77]常有虛空，因色故虛空相現，然後相在虛空。
>
> 答曰：若虛空先無相，後相亦無所住。
>
> 若虛空先有相，相無所相；若先無相，相亦無所住。[^78]
>
> 若離相、無相已[^79]，相無住處；[^80]
>
> 若相無住處，所相處亦無；所相處無故，相亦無；[^81]
>
> 離相及相處，更無有法。[^82]
>
> 以是故，虛空不名為相、不名為所相，不名為法、不名為非法，不名為有、不名為無，斷諸語言，寂滅如無餘涅槃。
>
> **餘一切法**亦如是。
>
> **\$F、以易解空辨難解事，故以虛空為喻**
>
> 問曰：若一切法如是者，即是虛空，何以復以虛空為喻？
>
> 答曰：諸法因果皆是虛誑，因無明故有，誑眾生心；眾生於是法中生著，而不於虛空生著；六塵法誑眾生心，虛空雖復誑，則不爾！
>
> 以是故，以虛空為喻，以麁現事破微細事。
>
> **\$（2）釋經義**
>
> **\$A、釋「眾生無所有故虛空無所有、摩訶衍亦無所有」**
>
> 如虛空因色故，但有假名，無有定法；眾生亦如是，因五眾和合故，但有假名，亦無定法。摩訶衍亦如是，（427a）以眾生空，無佛無菩薩；以有眾生故，有佛有菩薩；若無佛無菩薩，則無摩訶衍。以是故，摩訶衍能受無量無邊阿僧祇眾生；若是有法，不能受無量諸佛及弟子。
>
> **\$B、釋「摩訶衍無所有故，阿僧祇、無量、無邊無所有，一切法亦無所有**
>
> **\$（A）釋疑：若實無虛空，云何能受無量阿僧祇眾生**
>
> 問曰：若實無虛空，云何能受無量無邊阿僧祇眾生？
>
> 答曰：以是故，佛說：「摩訶衍無故，阿僧祇無；阿僧祇無故，無量亦無；無量無故，無邊亦無；無邊無故，一切法亦無，以是故能受。」
>
> **\$\`1458\`（B）釋「阿僧祇」（無數）**
>
> 「\^阿僧祇\^\^」者，「僧祇」，秦言數；「阿」，秦言無。
>
> **\$a、眾生、諸法各各不可得邊故**
>
> 眾生、諸法各各不可得邊故名「無數」。
>
> **\$b、數虛空十方遠近不可得邊故**
>
> 數虛空十方遠近不可得邊故名「無數」。
>
> **\$c、六度等無有數，眾生不可數故**
>
> 分別數六波羅蜜──種種布施、種種持戒等無有數；數幾眾生已上乘、當上乘、今上乘不可數，是名「無數」。
>
> **\$d、一一法皆是一，更無餘數故**
>
> 復次，有人言：初數為一，但有一；一一故言二，如是等皆一，更無餘數法。若皆是一，則無數。
>
> **\$e、一切法和合故有，無有定實法，一法無故多亦無故**
>
> 有人言：一切法和合故有名字，如輪、輞、輻、轂和合故名為車，無有定實法。一法無故，多亦無，先一後多故。
>
> **\$f、數事無故，數亦無**
>
> 復次，以繫[^83]數事[^84]，數事無故，數亦無。
>
> **\$（C）釋「無數故無量」、「無量故無邊」**
>
> 「\^無量\^\^」者，如以斗稱量物，以智慧量諸法亦如是。諸法空故無數，無數故無量無邊[^85]，無有實智，云何能得諸法定相？
>
> 無量故無邊──「量[^86]」名總相，「邊」名別相；「量」為初始，「邊」名終竟[^87]。
>
> **\$2、別說諸法空故能含受**
>
> **\$（1）如、法性、實際等皆不可得**
>
> 復次，我乃至知者、見者無故，實際亦無；實際無故，無數亦無；無數無故，無量亦無；無量無故，無邊亦無；無邊無故，一切法亦無。以是故，一切法無[^88]，畢竟清淨。
>
> 是摩訶衍能含受一切眾生及法──二事相因：若無眾生則無法，若無法則無眾生。
>
> **先總相說**[^89]**一切法空，後一一別說諸法空**。實際是（427b）末後妙法，[^90]此若無者，何況餘法！
>
> **\$\`1459\`（2）例餘不可思議性乃至涅槃性皆不可得**
>
> 從不可思議性乃至如涅槃性亦如是。
>
> \^【**經**】
>
> **\$（四）不見來去住處歎**
>
> **\$1、佛印可須菩提所說摩訶衍無來、無去、無住，並總說一切法亦無來、無去、無住**
>
> 須菩提！汝所言：『是摩訶衍不見來處、不見去處、不見住處。』
>
> 如是！如是！須菩提！是摩訶衍不見來處、不見去處、不見住處。
>
> 何以故？須菩提！**一切諸法不動相故**，是法無來處、無去處、無住處。[^91]
>
> **\$2、別觀諸法之五事明無來、無去、無住**
>
> **\$（1）舉五蘊說**
>
> 何以故？須菩提！**色**，無所從來，亦無所去，亦無所住；受、想、行、識，無所從來，亦無所去，亦無所住。[^92]
>
> 須菩提！**色法**，無所從來，亦無所去，亦無所住；受、想、行、識法，無所從來，亦無所去，亦無所住。[^93]
>
> 須菩提！**色如**[^94]，無所從來，亦無所去，亦無所住；受、想、行、識如，無所從來，亦無所去，亦無所住。[^95]
>
> 須菩提！**色性**，無所從來，亦無所去，亦無所住；受、想、行、識性，無所從來，亦無所去，亦無所住。[^96]
>
> 須菩提！**色相**，無所從來，亦無所去，亦無所住；受、想、行、識相，無所從來，亦無所去，亦無所住。[^97]
>
> **\$（2）舉六根、六塵、六大說**
>
> 須菩提！**眼、眼法、眼如、眼性、眼相**，無所從來，亦無所去，亦無所住；耳......鼻......舌......身......；**意、意法、意如、意性、意相**，無所從來，亦無所去，亦無所住。
>
> \`1460\`色、聲、香、味、觸、法亦如是。
>
> 須菩提！**地種、地種法、地種如、地種性、地種相**，無所從來，亦無所去，亦無所住；水......火......風......空......；識種、識種法、識種如、識種性、識種相亦如是。
>
> **\$（3）舉如、實際、不可思議說**
>
> 須菩提！**如、如法**[^98]**、如如**[^99]**、如性**[^100]**、如相**，無所從來，亦無所去，亦無所住。
>
> 須菩提！**實際、實際法、實際如、實際性、實際相**，無所從來，亦無所去，亦無所住。
>
> 須菩提！**不可思議、不可思議法、不可思議如、不可思議性、不可思議相**，無所從來，亦無所去，亦無所住。
>
> **\$（4）舉六度、四念處乃至十八不共法說**
>
> 須菩提！**檀波羅蜜、檀波**（427c）**羅蜜法、檀波羅蜜如、檀波羅蜜性、檀波羅蜜相**，無所從來，亦無所去，亦無所住；尸羅波羅蜜......羼提波羅蜜......毘梨耶波羅蜜......禪波羅蜜......；般若波羅蜜、般若波羅蜜法、般若波羅蜜如、般若波羅蜜性、般若波羅蜜相，無所從來，亦無所去，亦無所住。
>
> 須菩提！四念處、四念處法、四念處如、四念處性、四念處相，無所從來，亦無所去，亦無所住；乃至十八不共法亦如是。
>
> **\$（5）舉菩薩、佛、無上菩提說**
>
> 須菩提！**菩薩、菩薩法、菩薩如、菩薩性、菩薩相**，無所從來，亦無所去，亦無所住。
>
> **佛、佛法、佛如、佛性、佛相**，無所從來，亦無所去，亦無所住。
>
> **阿耨多羅三藐三菩提、阿耨多羅三藐三菩提法如性相**，無所從來，亦無所去，亦無所住。[^101]
>
> **\$（6）舉有為法、無為法說**
>
> 須菩提！**有為法、有為法法、有為法如、有為法性、有為法相**，無所從來，亦無所去，亦無所住。
>
> \`1461\`須菩提！**無為法**[^102]**、無為法法、無為法如、無為法性、無為法相**，無所從來，亦無所去，亦無所住。[^103]
>
> **\$3、結歎**
>
> 以是因緣故，須菩提！是摩訶衍不見來處、不見去處、不見住處。\^\^
>
> 【**論**[^104]】者言[^105]：
>
> **\$（四）釋不見來去住處歎**
>
> **\$1、佛印可須菩提所說摩訶衍無來、無去、無住，並總說一切法亦無來、無去、無住**
>
> **\$（1）佛總相說一切法亦無來、無去、無住**
>
> 佛謂：「須菩提！汝何以但讚摩訶衍無來、無去、無住？一切法亦如是無來、無去、無住，一切法實相不動故。」
>
> **\$（2）釋疑：現見諸法有來去，云何言「無來無去」**
>
> 問曰：諸法現有來去可見，云何言「不動相」、「無來無去」？
>
> 答曰：
>
> **\$A、無我故，無來去者，亦無來去相**
>
> 來去相先已破，[^106]今當更說。一切佛法中，無我、無眾生，乃至無知者、見者故，來者去者無；來者去者無故，來去相亦應無。
>
> **\$B、三世中求去相不可得**
>
> 復次，三世中求去相不可得。所以者何？已去中無去，未去中亦無去；離已去未去，去時亦無去。[^107]
>
> **\$※ 別釋「去時亦無去」**
>
> 問曰：有身動處是名為去，已去、未去中無身[^108]（428a）動；以是故去時身動，即應有去。
>
> 答曰：不然！離去相，去時不可得；離去時，去相不可得，云何言「去時去」？
>
> 復次，若去時有去相，應離去相有去時。何以故？汝說「去時有去」故。
>
> \`1462\`復次，若去時去，應有二去：一者、知去時，二者、知去時去。[^109]
>
> 問曰：若爾，有何咎？
>
> 答曰：若爾，有二去者。何以故？離去者無去相。若離去者無去相，離去相無去者。是故去者不去，不去者亦不去；離去、不去，亦無有去。[^110]
>
> **\$C、例餘來者、住者**
>
> 來者、住者亦如是。
>
> **\$D、結成**
>
> 以是故佛說：凡夫人法虛誑無實，雖復肉眼所見，與畜生無異，是不可信。[^111]
>
> 是故說：「諸法無來、無去、無住處，亦無動。」
>
> **\$2、別觀諸法之五事明無來、無去、無住**
>
> **\$（1）詳釋「色之五事」**[^112]
>
> 何者是？所謂色、色法、色如、色性、色相。
>
> **\$A、色**
>
> 「\^**色**\^\^」名眼見事，未分別好醜、實不實、自相他相。
>
> **\$B、色法**
>
> 「\^**色法**\^\^」名無常生滅、不淨等。
>
> **\$C、色如**
>
> 「\^**色如**\^\^」名色和合有，如水沫不牢固，離散則無，虛偽無實，但誑人眼。色現在如是，過去、未來亦爾。如現在火熱，比知過去、未來亦如是。
>
> **\$\`1463\`D、色性**
>
> 復次，如諸佛觀色相畢竟清淨空，菩薩亦應如是觀。色眼[^113]法、色如，何因緣不如凡夫人所見？**性自爾**故！
>
> **\$E、色相**
>
> 此性深妙，云何可知？以\^**色相**\^\^力故可知。如火以烟為相，見烟則知有火；今見眼[^114]色無常、破壞、苦惱、麁澁相，知其性爾。
>
> 此五[^115]法[^116]不去、不來、不住，如先說。
>
> **\$（2）例餘**
>
> 乃至無為、無為法、如、性、相，不來、不去、不住，亦如是。
>
> \^【**經**】
>
> **\$（五）三世等歎**
>
> **\$1、佛印可須菩提歎三世不可得，三世等名摩訶衍**
>
> 須菩提！汝所言：『是摩訶衍，前際不可得，後際不可得，中際不可得，是衍名三世等；以[^117]是故，說名摩訶衍。』如是！如是！須菩提！是摩訶衍，前際不可得，後際不可得，中際不可得，是衍（428b）名三世等。以是故說名摩訶衍。
>
> **\$2、廣演三世等為摩訶衍**
>
> **\$（1）約法空說三世不可得**
>
> 何以故？須菩提！過去世、過去世空，未來世、未來世空，現在世、現在世空，三世等、三世等空；摩訶衍、摩訶衍空，菩薩、菩薩空。
>
> 何以故？須菩提！是空[^118]非一、非二、非三、非四、非五、非異。
>
> 以是故說名三世等是菩薩摩訶薩摩訶衍。[^119]
>
> **\$（2）約空無自性說相待法不可得**
>
> 是衍中，等、不等相不可得故，染、不染不可得，瞋、不瞋不可得，癡、不癡不可得，慢、不慢不可得，乃至一切善法、不善法不可得。
>
> 是衍中，常不可得，無常不可得；樂不可得，苦不可得；實不可得，空不可得；我不可得，無我不可得；欲界不可得，色界不可得，無色界不可得；度欲界不可\`1464\`得，度色界不可得，度無色界不可得。何以故？是**摩訶衍自法不可得故**。[^120]
>
> **\$（3）約空中空不可得，說三世五蘊不可得**
>
> 須菩提！過去色、過[^121]去色空，未來現在色、未來現在色空；過去受想行識、過去受想行識空；未來現在受想行識、未來現在受想行識空。
>
> 空中過去色不可得。何以故？空中空亦不可得，何況空中過去色可[^122]得！[^123]
>
> 空中未來、現在色不可得。何以故？空中空亦不可得，何況空中未來、現在色可得！
>
> 空中過去受想行識不可得。何以故？空中空[^124]亦不可得，何況空中過去受想行識可得！
>
> 空中未來、現在受想行識不可得。何以故？空中空亦不可得，何況空中未來、現在受想行識可得！
>
> **\$（4）約等中諸法不可得，等亦不可得故，說諸道法不可得**
>
> 須菩提！過去檀波羅蜜不可得，未來檀波羅蜜不可得，現在檀波羅蜜不可得，三世等中檀波羅蜜亦不可得。何以故？等中過去世不可得、未來世不可得、現在世不可得。等中等亦不可得，何況等中過去世、未來世、現在（428c）世可得！[^125]
>
> 尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜亦如是。
>
> 復次，須菩提！過去世中四念處不可得，乃至過去世中十八不共法不可得；未來世、現在世亦如是。
>
> 復次，須菩提！三世等中四念處不可得，三世等中乃至十八不共法亦不可得。
>
> \`1465\`何以故？等中過去世四念處不可得，等中未來世四念處不可得，等中現在世四念處不可得。等中等亦不可得，何況等中過去世四念處、未來現在世四念處可得！等中等亦不可得，何況等中過去乃至十八不共法可得！未來、現在世亦如是。
>
> **\$（5）約眾生空故凡聖不可得**
>
> 復次，須菩提！過去世中凡夫人不可得，未來世現在世中凡夫人不可得，三世等中凡夫人亦不可得。何以故？眾生不可得，乃至知者、見者不可得故。
>
> 過去世中聲聞、辟支佛、菩薩、佛不可得，未來現在世中聲聞、辟支佛、菩薩、佛不可得，三世等中聲聞、辟支佛、菩薩、佛不可得。何以故？眾生不可得，乃至知者、見者不可得故。
>
> **\$3、結勸，顯勝**
>
> 如是，須菩提！菩薩摩訶薩住般若波羅蜜中，學三世等相，當具足一切種智，是名菩薩摩訶薩摩訶衍，所謂三世等相。
>
> 菩薩摩訶薩住是衍[^126]中，**勝出**[^127]一切世間及諸天、人、阿修羅，成就薩婆若。」[^128]
>
> **\$（伍）舉出生三世諸佛歎摩訶衍**
>
> **\$一、須菩提歎：三世菩薩學摩訶衍，得一切種智**
>
> 爾時，須菩提白佛言：「世尊！善哉！善哉！是菩薩摩訶薩摩訶衍！何以故？**過去**諸菩薩是衍中學得一切種智，**未來世**[^129]諸菩薩摩訶薩亦是衍中學當得一切種智，世尊！**今**十方無量阿僧祇世界中諸菩薩摩訶薩亦是衍中學得一切種智。以是故，世尊！是衍實是菩薩摩訶薩摩訶衍。」
>
> **\$二、如來述歎**
>
> 佛告須菩提：「如（429a）是！如是！過去、未來、現在諸佛，是摩訶衍中學，已得一切種智，當得、今得。」\^\^
>
> 【**論**】[^130]者言
>
> **\$（五）釋三世等歎**
>
> **\$1、佛印可須菩提歎三世不可得，三世等名摩訶衍**
>
> 須菩提略讚說：「是摩訶衍，前際、後際、中際俱不可得，三世等故，名摩訶衍。」
>
> **\$2、廣演三世等為摩訶衍**
>
> 今佛廣演須菩提所讚。
>
> **\$\`1466\`（1）約法空說三世不可得**
>
> 是三世云何不可得？所謂過去世、過去世空，未來世、未來世空，現在世、現在世空，故不可得。三世等，等者空；摩訶衍、摩訶衍自空；菩薩、菩薩自空。
>
> 是三世中三世相空[^131]。空義，如先說。[^132]
>
> 此中佛自說空因緣，所謂：「空、空相，非一、非二、非三、非四、非五等，不異、不合、不散，無有分別。」是故三世等空相無所有故，是等亦空。
>
> 菩薩能如是解諸法三世等，不以無始世來為疲厭，不以未來世無邊故為難，是為菩薩三世等名摩訶衍。
>
> **\$（2）約空無自性說相待法不可得**
>
> 是摩訶衍中，等相不可得，不等相亦不可得。
>
> 得是三世等三昧，破是不等相。
>
> 不等相待[^133]故有等，不等畢竟無故等亦無。
>
> 欲、不欲，乃至三界、度三界，是相待法亦如是。
>
> 此中佛自說：「是諸法皆從因緣和合故無自性，自性無故空。」
>
> **\$（3）約空中空相不可得，說三世五蘊相亦不可得**
>
> 復次，過去色、過去色相空，未來、現在亦如是；如色，餘四眾亦如是。
>
> 所以者何？空中空相不可得，何況空中有三世五眾相！
>
> **\$（4）約等中諸法不可得，等亦不可得故，說諸道法不可得**
>
> 菩薩觀五眾空，斷貪欲，入道行，所謂檀波羅蜜等，亦如是[^134]五眾三世中不可得。
>
> 三世等故，等即是空，是等中檀波羅蜜不可得。
>
> **\$※ 何故三世及三世等中檀波羅蜜不可得**
>
> 問曰：何以故三世及三世等中檀波羅蜜不可得？
>
> 答曰：諸法等中無三世，等等[^135]中等相亦不可得，何況三世！
>
> 六波羅蜜乃至十八不共法亦如是。
>
> **\$（5）約眾生空故凡聖不可得**
>
> 復次，三世中，凡夫相[^136]不可（429b）得，聲聞乃至佛亦不可得，以眾生空故。
>
> **\$3、結勸，顯勝**
>
> 菩薩住般若波羅蜜，能如是學三世等空，集諸善功德，便具足一切種智。
>
> \`1467\`佛說：「菩薩能如是三世等中住，則能勝出一切世間及諸天、人、阿修羅。」
>
> **\$（伍）舉出生三世諸佛歎摩訶衍**
>
> **\$一、須菩提歎：三世菩薩學摩訶衍，得一切種智**
>
> **\$（一）略述**
>
> 是時，須菩提讚言：「世尊！善哉！善哉！是摩訶衍利益諸菩薩。所以者何？過去諸菩薩學是摩訶衍，得一切種智；未得、今得亦如是。」
>
> **\$（二）詳辨讚歎之因緣**
>
> **\$1、不讚歎非因緣、少因緣**
>
> 有人言：得清淨無因緣，染垢穢亦無因緣，大小、好醜、縛解皆無主所與。
>
> 有人言：好醜、縛解，至時節自得。
>
> 有人言：福德成就故得佛道。
>
> 有人言：但得清淨實智慧得佛道。
>
> 如是等說，皆是非因緣、少因緣，須菩提所不讚歎。
>
> **\$2、讚歎具足因緣**
>
> 今佛捨非因緣，亦捨不具足因緣，說是[^137]具足因緣，所謂六波羅蜜，三世菩薩學是乘具足，得成佛道。
>
> **\$二、如來述歎**
>
> 佛亦可須菩提所歎，言：「如是！如是！」

[^1]: （1）《大智度論疏》卷17：「\^第九品者名為〈集散品〉，即是命說分中第三大分，從此下去，始明善吉承命正說波若。就正說文中，大有四分：初，從此品、〈10
    相行品〉、〈11
    約^※^品〉，此之三品，然三解然^※^門明說波若。第二，從〈12
    句義品〉已下，去至〈17
    縛解品〉，是就**人大**就於波若──已知大法故名為大人。第三，從〈18
    摩訶衍品〉已下，去訖至〈24
    會宗品〉，有七品經文，次就於**法大**已說波若──以為大人所知故名大法。第四，從〈25
    十無品〉及〈26
    無生品〉，生此之二品，初明除生，後明遣法，故約**遣相門**以明波若。\^\^」（卍新續藏46，864a1-9）

    > ※案：「**約**品」應作「**幻**品」。
    >
    > ※案：「三解**然**門」應作「三解**脫**門」。
    >
    > （2）《摩訶般若波羅蜜經》〈9 集散品〉至〈26
    > 無生品〉約可分四大部分：**壹、就三解脫門說般若**（〈9
    > 集散品〉、〈10 行相品〉〈11
    > 幻人無作品〉，見《大智度論》卷42～卷44），**貳、就「菩薩、摩訶薩」說般若**（〈12
    > 句義品〉、〈13 摩訶薩品〉、〈14 斷見品〉、〈15 大莊嚴品〉、〈16
    > 乘乘品〉、〈17
    > 無縛無脫品〉，見《大智度論》卷44～卷46），**參、就摩訶衍義說般若**（〈18
    > 摩訶衍品〉、〈19 四念處品〉、〈20 發趣品〉、〈21 出到品〉、〈22
    > 勝出品〉、〈23 含受品〉、〈24
    > 會宗品〉，見《大智度論》卷46～卷52），**肆、以遣相門（無生門）說般若**（〈25
    > 十無品〉及〈26 無生品〉，見《大智度論》卷52～卷53）。

[^2]: 摩訶衍＝摩訶術【聖】下同。（大正25，422d，n.10）

[^3]: 勝出＝出勝【石】下同。（大正25，422d，n.11）

[^4]: 〔與〕－【宋】【元】【明】【宮】【聖】。（大正25，422d，n.12）

[^5]: 《大般若波羅蜜多經》卷417〈20
    超勝品〉：「\^世尊！如是大乘與虛空等，猶如虛空普能容受無量無數無邊有情；大乘亦爾，普能容受無量無數無邊有情。世尊！由此緣故，菩薩摩訶薩大乘即是一切智智乘。\^\^」（大正7，94a5-8）

[^6]: 《大般若波羅蜜多經》卷417〈20
    超勝品〉：「\^世尊！又如虛空無來無去無住可見；大乘亦爾，無來無去無住可見，無動無住故名大乘。\^\^」（大正7，94a8-10）

[^7]: （是）＋菩薩【宋】【元】【明】【宮】。（大正25，422d，n.13）

[^8]: 〔所謂〕－【宋】【元】【明】【宮】【聖】。（大正25，422d，n.14）

[^9]: 《大般若波羅蜜多經》卷417〈20
    超勝品〉：「\^復次，善現！汝說『大乘超勝一切世間天、人、阿素洛等，最尊最勝、最上最妙』者，如是！如是！如汝所說。善現！此中何等說名一切世間天、人、阿素洛等？所謂欲界、色無色界。\^\^」（大正7，94a23-26）

[^10]: 《大般若波羅蜜多經》卷417〈20
    超勝品〉：「\^善現！若欲界是真如，非虛妄、無變異、不顛倒、是實、是諦，如所有性、一切常恒、無變無易、有實性者，則此大乘非尊非勝、非上非妙，不能超勝一切世間天、人、阿素洛等。善現！以欲界是所計是假合有遷動，乃至一切無常無恒、有變有易、都無實性故，此大乘是尊是勝、是上是妙，超勝一切世間天、人、阿素洛等。\^\^」（大正7，94a26-b4）

[^11]: 眼＋（觸）【石】。（大正25，422d，n.15）

[^12]: 勝出＝出勝【聖】【石】。（大正25，422d，n.16）

[^13]: 《大般若波羅蜜多經》卷417〈20
    超勝品〉：「\^復次，善現！若法界是實有、非非有者，則此大乘非尊非勝、非上非妙，不能超勝一切世間天、人、阿素洛等。善現！以法界非實有，是非有性故，此大乘是尊是勝、是上是妙，超勝一切世間天、人、阿素洛等。\^\^」（大正7，95c13-17）

[^14]: （是）＋以【聖】。（大正25，422d，n.17）

[^15]: 無法非法＝非法無法【宋】【宮】【聖】。（大正25，422d，n.18）

[^16]: 《大般若波羅蜜多經》卷417〈20
    超勝品〉：「\^復次，善現！若內空是實有，非非有者，則此大乘非尊非勝、非上非妙，不能超勝一切世間天、人、阿素洛等。善現！以內空非實有，是非有性故，此大乘是尊是勝、是上是妙，超勝一切世間天、人、阿素洛等。善現！若外空、內外空、空空、大空、勝義空、有為空、無為空、畢竟空、無際空、散無散空、本性空、自共相空、一切法空、不可得空、無性空、自性空、無性自性空是實有，非非有者，則此大乘非尊非勝、非上非妙，不能超勝一切世間天、人、阿素洛等。善現！以外空乃至無性自性空非實有，是非有性故，此大乘是尊是勝、是上是妙，超勝一切世間天、人、阿素洛等。\^\^」（大正7，96a4-16）

[^17]: 《舍利弗阿毘曇論》卷8：「\^云何性人？若人次第住凡夫勝法，若法即滅，上正決定，是名性人。云何性人？若人成就性法。何等性法？若無常、苦、空、無我，思惟涅槃寂滅，不定心，未上正決定如實人，若受、想、思、觸、思惟、覺、觀、見、慧解脫、無癡，順信、悅、喜、心進、信、欲、不放逸、念、意識界、意界，若如實身戒、口戒，是名性法。若人此法成就，是名性人。\^\^」（大正28，585a14-20）

[^18]: （若）＋須【聖】【石】。（大正25，423d，n.1）

[^19]: （1）《大般若波羅蜜多經》卷418〈20
    超勝品〉：「\^復次，善現！若**種姓法**是實有、非非有者，則此大乘非尊非勝、非上非妙，不能超勝一切世間天、人、阿素洛等。善現！以種姓法非實有，是非有性故，此大乘是尊是勝、是上是妙，超勝一切世間天、人、阿素洛等。善現！若**第八法、預流法、一來法、不還法、阿羅漢法、獨覺法、[菩薩法]{.underline}、如來法**是實有、非非有者，則此大乘非尊非勝、非上非妙，不能超勝一切世間天、人、阿素洛等。善現！以第八法乃至如來法非實有，是非有性故，此大乘是尊是勝、是上是妙，超勝一切世間天、人、阿素洛等。\^\^」（大正7，96b17-27）

    > （2）案：鳩摩羅什譯的《摩訶般若波羅蜜經》及《大智度論》未提及「菩薩法」。

[^20]: 是＝者【聖】。（大正25，423d，n.2）

[^21]: 〔是〕－【宋】【元】【明】【宮】【聖】【石】。（大正25，423d，n.2）

[^22]: 《大般若波羅蜜多經》卷418〈20
    超勝品〉：「\^復次，善現！若菩薩摩訶薩金剛喻智是實有、非非有者，則菩薩摩訶薩不應用此金剛喻智達一切法自性皆空，永斷一切煩惱習氣相續，證得一切智智，亦不能超勝一切世間天、人、阿素洛等。善現！以菩薩摩訶薩金剛喻智非實有，是非有性故，諸菩薩摩訶薩用此金剛喻智達一切法自性皆空，永斷一切煩惱習氣相續，證得一切智智，亦能超勝一切世間天、人、阿素洛等。\^\^」（大正7，96c28-97a7）

[^23]: 《大般若波羅蜜多經》卷418〈20
    超勝品〉：「\^復次，善現！若諸如來、應、正等覺所轉法輪是實有、非非有者，則諸如來、應、正等覺所轉法輪非極清淨，亦非一切世間沙門、婆羅門等所不能轉，亦不能超勝一切世間天、人、阿素洛等。\^\^」（大正7，97a29-b4）

[^24]: （能令）＋眾生【元】【明】。（大正25，423d，n.11）

[^25]: 《大般若波羅蜜多經》卷418〈20
    超勝品〉：「\^復次，善現！若諸如來、應、正等覺所化有情是實有、非非有者，則諸如來、應、正等覺所轉法輪，不能令彼諸有情類於無餘依妙涅槃界而般涅槃，亦不能超勝一切世間天、人、阿素洛等。善現！以諸如來、應、正等覺所化有情非實有，是非有性故，諸如來、應、正等覺所轉法輪，皆能令彼諸有情類於無餘依妙涅槃界而般涅槃，亦能超勝一切世間天、人、阿素洛等。\^\^」（大正7，97b8-16）

[^26]: （論）＋者【元】【明】【石】。（大正25，423d，n.12）

[^27]: 《正觀》（6），p.139：《大智度論》卷46〈18
    摩訶衍品〉：「\^爾時，須菩提白佛言：『世尊！^（1）^何等是菩薩摩訶薩摩訶衍？^（2）^云何當知菩薩摩訶薩發趣大乘？^（3）^是乘發何處？是乘至何處？^（4）^當住何處？^（5）^誰當乘是乘出者？』\^\^」（大正25，393b2-5）

[^28]: 逃遁：逃走，逃避。（《漢語大詞典》（十），p.799）

[^29]: 免＝勉【石】。（大正25，423d，n.13）

[^30]: 全＝令【聖】。（大正25，423d，n.14）

[^31]: （1）濟：3.越過，度過。（《漢語大詞典》（六），p.190）

    > （2）全濟：保全，救活。（《漢語大詞典》（一），p.1165）

[^32]: 三乘：出離不同。（印順法師，《大智度論筆記》〔E008〕p.300）

[^33]: 將欲＝欲將【宋】【元】【明】【宮】【石】＝欲持【聖】。（大正25，423d，n.16）

[^34]: 參見《摩訶般若波羅蜜經》卷5〈18 問乘品（摩訶衍品）〉、〈19
    廣乘品（四念處品）〉（大正8，249c29-256b28），《大智度論》卷46～卷48（大正25，393b1-409c15）。

[^35]: 磨＝摩【宋】【元】【明】【宮】。（大正25，424d，n.1）

[^36]: （1）無為：三義言無。（印順法師，《大智度論筆記》〔E005〕p.295）

    > （2） ┌一、無為空故言無。
    >
    > 無為實法，如何言無 ┤二、有為實相即無為；離有為法，無無為故。

    └三、人於法性起諍，故言無。

    （印順法師，《大智度論筆記》［B015］p.138）

[^37]: 「如、法性、實際」，參見《大智度論》卷32（大正25，297b22-299a21）。

[^38]: 不＋（可）【元】【明】。（大正25，424d，n.2）

[^39]: ┌一、世間檀著故有，出世檀無故空。

    > 六度等行，云何言無 ┤二、破慳貪言有，破邪見言無。

    └三、為度初學說有，聖人心中言無。

    > （印順法師，《大智度論筆記》［B015］p.139）

[^40]: 六度：說有、說無三義。（印順法師，《大智度論筆記》〔E008〕p.300）

[^41]: 案：依論文，本段文句可包含經中所說「\^六波羅蜜無法、非法」乃至「眾生於無餘涅槃中已滅、今滅、當滅\^\^」等內容，說明六度、十八空等非實有，及諸佛三十二相乃至佛轉法輪度眾生入涅槃等皆非實有。為方便計，此段文句列於「別相說」之下。

[^42]: 直：31.副詞。特，但，只不過。（《漢語大詞典》（一），p.853）

[^43]: 寶＝實【聖】。（大正25，424d，n.4）

[^44]: 涅槃：實無眾生可滅。（印順法師，《大智度論筆記》［E008）p.300）

[^45]: （1）《佛說海龍王經》卷2（大正15，142c21-144a23）、卷3（大正15，149b21-150c5）。

    > （2）龍王經：龍得菩薩道。（印順法師，《大智度論筆記》〔H017〕p.409）

[^46]: 大智度經論卷第五十三首【石】，〔大智度論〕－【明】【聖】。（大正25，424d，n.8）

[^47]: 含受品＝等空品【宮】，〔含受品〕－【聖】。（大正25，424d，n.9）

[^48]: 二十三＝二十三品。（大正25，424d，n.10）

[^49]: （亦）＋如【聖】。（大正25，424d，n.12）

[^50]: 知＝覺【聖】【石】。（大正25，424d，n.14）

[^51]: 識＝證【聖】。（大正25，424d，n.16）

[^52]: 《大般若波羅蜜多經》卷418〈21
    無所有品〉：「\^善現！又如虛空非所知、非所達、非遍知、非永斷、非作證、非修習；大乘亦爾，非所知、非所達、非遍知、非永斷、非作證、非修習，故說大乘與虛空等。\^\^」（大正7，97c13-16）

[^53]: 《大般若波羅蜜多經》卷418〈21
    無所有品〉：「\^善現！又如虛空非有貪法非離貪法、非有瞋法非離瞋法、非有癡法非離癡法；大乘亦爾，非有貪法非離貪法、非有瞋法非離瞋法、非有癡法非離癡法，故說大乘與虛空等。\^\^」（大正7，97c19-22）

[^54]: 〔無〕－【宋】【元】【明】【宮】。（大正25，424d，n.17）

[^55]: 姓＝性【宋】【元】【明】【宮】【聖】【石】。（大正25，424d，n.18）

[^56]: （人）＋地【宮】【聖】【石】。（大正25，424d，n.19）

[^57]: 辦＝作【聖】【石】。（大正25，424d，n.20）

[^58]: 至＋（無）【元】【明】。（大正25，424d，n.22）

[^59]: （1）《大般若波羅蜜多經》卷418〈21
    無所有品〉：「\^善現！又如虛空非有**淨觀地**、種姓地、第八地、具見地、薄地、離欲地、已辦地、獨覺地、菩薩地、如來地可得；大乘亦爾，非有淨觀地乃至如來地可得，故說大乘與虛空等。\^\^」（大正7，97c26-29）

    > （2）案：鳩摩羅什譯《摩訶般若波羅蜜經》及《大智度論》此處僅談到「三乘共十地」的前七地，但玄奘譯的《大般若經》也提到後三地。不過「初地」名稱不同，羅什譯**乾慧地**，玄奘譯**淨觀地。**
    >
    > （3）關於三乘共十地之階位，參見《大智度論》卷75（大正25，585c28-586a17）。

[^60]: 〔無〕－【宋】【宮】。（大正25，424d，n.22）

[^61]: 《大般若波羅蜜多經》卷418〈21
    無所有品〉：「\^善現！又如虛空非有色非無色、非有見非無見、非有對非無對、非相應非不相應；大乘亦爾，非有色非無色、非有見非無見、非有對非無對、非相應非不相應，故說大乘與虛空等。\^\^」（大正7，98a10-14）

[^62]: 樂＝苦【宋】【宮】。（大正25，424d，n.23）

[^63]: 苦＝樂【宋】【宮】。（大正25，425d，n.1）

[^64]: （論）＋【論】【元】【明】。（大正25，425d，n.2）

[^65]: 〔者言〕－【石】。（大正25，425d，n.3）

[^66]: ┌世間檀是有為，色法不同虛空

    ┌一
    ┴出世間檀與實相慧和合故，似如虛空。──得無生忍後，無所分別如虛空。

    > 六度如虛空 ┴二 ─佛以無礙智慧觀實相如虛空，餘人不然。
    >
    > （印順法師，《大智度論筆記》［B015］p.139）

[^67]: 〔所〕－【宋】【元】【明】【宮】【聖】【石】。（大正25，425d，n.4）

[^68]: 《大般若波羅蜜多經》卷418〈21
    無所有品〉：「\^復次，善現！**有情**無所有故，當知**虛空**亦無所有；虛空無所有故，當知**大乘**亦無所有；大乘無所有故，當知**無量**亦無所有；無量無所有故，當知**無數**亦無所有；無數無所有故，當知**無邊**亦無所有；無邊無所有故，當知**一切法**亦無所有。由此因緣，故說大乘普能容受無量無數無邊有情。何以故？善現！若有情、若虛空、若大乘、若無量、若無數、若無邊、若一切法，如是一切皆無所有不可得故。\^\^」（大正7，98b16-25）

[^69]: 《大般若波羅蜜多經》卷418〈21
    無所有品〉：「\^復次，善現！我乃至見者無所有故，當知真如、實際、不思議界、安隱界等展轉亦無所有；真如、實際、不思議界、安隱界等無所有故，當知虛空亦無所有；虛空無所有故，當知大乘亦無所有；大乘無所有故，當知無量亦無所有；無量無所有故，當知無數亦無所有；無數無所有故，當知無邊亦無所有；無邊無所有故，當知一切法亦無所有。由此因緣，故說大乘普能容受無量無數無邊有情。何以故？善現！若我乃至見者，若真如、實際、不思議界、安隱界等，若虛空、若大乘、若無量、若無數、若無邊、若一切法，如是一切皆無所有不可得故。\^\^」（大正7，98c25-99a8）

[^70]: 性地＝法性【聖】【石】。（大正25，426d，n.2）

[^71]: ┌不說廣大無邊故能含受

    > 虛空含受一切
    > ┴今說空無所有故能含受　　（印順法師，《大智度論筆記》［B016］p.139）

[^72]: 受＝愛【聖】。（大正25，426d，n.4）

[^73]: 故＝性【宋】【元】【明】。（大正25，426d，n.5）

[^74]: （1）《中論》卷1〈5
    觀六種品〉：「\^空相未有時，則無虛空法；若先有虛空，即為是無相。是無相之法，一切處無有；於無相法中，相則無所相。\^\^」（大正30，7b5-8a6）

    > （2）另參見印順法師，《中觀論頌講記》，pp.125-128；《中觀今論》，pp.126-131。

[^75]: 〔有〕－【宋】【元】【明】【宮】。（大正25，426d，n.7）

[^76]: 參見《大智度論》卷64〈43 無作實相品〉：

    > \^如虛空無所得相，不得有、不得無。若有「無相」，如先破虛空相；若無，因是虛空造無量事！般若波羅蜜亦如是，有、無相不可得故清淨。\^\^（大正25，514c16-20）

[^77]: 〔若〕－【宮】【聖】【石】。（大正25，426d，n.8）

[^78]: 參見《中論》卷1〈5
    觀六種品〉：「\^空相未有時，則無虛空法；若先有虛空，即為是無相。\^\^」（大正30，7b8-9）

[^79]: 已＝以【宋】【元】【明】【宮】。（大正25，426d，n.10）

[^80]: 參見《中論》卷1〈5
    觀六種品〉：「\^有相無相中，相則無所住；離有相無相，餘處亦不住。\^\^」（大正30，7b22-23）

[^81]: 參見《中論》卷1〈5
    觀六種品〉：「\^相法無有故，可相法亦無；可相法無故，相法亦復無。\^\^」（大正30，7c4-5）

[^82]: 參見《中論》卷1〈5
    觀六種品〉：「\^是故今無相，亦無有可相；離相可相已，更亦無有物。\^\^」（大正30，7c9-10）

[^83]: 〔繫〕－【宋】【元】【明】【宮】【聖】【石】。（大正25，427d，n.6）

[^84]: 數事數事＝數數事事【元】【明】【聖】【石】。（大正25，427d，n.7）

[^85]: 〔無邊〕－【聖】【石】。（大正25，427d，n.8）

[^86]: 量＝無【聖】。（大正25，427d，n.9）

[^87]: 竟＝意【聖】。（大正25，427d，n.10）

[^88]: 〔無〕－【宋】【元】【明】【宮】【聖】。（大正25，427d，n.11）

[^89]: 〔說〕－【宋】【元】【明】【宮】【聖】【石】。（大正25，427d，n.12）

[^90]: 實際：末後妙法。（印順法師，《大智度論筆記》［E008］p.300）

[^91]: 《大般若波羅蜜多經》卷419〈21
    無所有品〉：「\^復次，善現！汝說『又如虛空無來無去無住可見；大乘亦爾，無來無去無住可見』者，如是！如是！如汝所說。所以者何？善現！以一切法無來無去亦復不住。何以故？善現！以一切法若動若住不可得故，由此因緣，大乘亦無來處、去處、住處可得。\^\^」（大正7，102c25-103a1）

[^92]: 《大般若波羅蜜多經》卷419〈21
    無所有品〉：「\^善現！**色**無所從來，亦無所去，亦無所住；受、想、行、識無所從來，亦無所去，亦無所住。\^\^」（大正7，103a2-3）

[^93]: 《大般若波羅蜜多經》卷419〈21
    無所有品〉：「\^善現！**色本性**無所從來，亦無所去，亦無所住；受、想、行、識本性無所從來，亦無所去，亦無所住。\^\^」（大正7，103a4-6）

[^94]: 〔色如無所......色〕三十五字－【聖】。（大正25，427d，n.13）

[^95]: 《大般若波羅蜜多經》卷419〈21
    無所有品〉：「\^善現！**色真如**無所從來，亦無所去，亦無所住；受、想、行、識真如無所從來，亦無所去，亦無所住。\^\^」（大正7，103a6-8）

[^96]: 《大般若波羅蜜多經》卷419〈21
    無所有品〉：「\^善現！**色自性**無所從來，亦無所去，亦無所住；受、想、行、識、自性無所從來，亦無所去，亦無所住。\^\^」（大正7，103a8-10）

[^97]: 《大般若波羅蜜多經》卷419〈21
    無所有品〉：「\^**色自相**無所從來，亦無所去，亦無所住；受、想、行、識自相無所從來，亦無所去，亦無所住。\^\^」（大正7，103a10-12）

[^98]: （無）＋法【石】。（大正25，427d，n.14）

[^99]: 〔如〕－【石】。（大正25，427d，n.15）

[^100]: 如性＝性如【宋】【元】【明】【宮】，〔如〕－【石】。（大正25，427d，n.16）

[^101]: 《大般若波羅蜜多經》卷419〈21
    無所有品〉：「\^復次，善現！**菩提**無所從來，亦無所去，亦無所住；**佛陀**無所從來，亦無所去，亦無所住。善現！**菩提本性**無所從來，亦無所去，亦無所住；**佛陀本性**無所從來，亦無所去，亦無所住。善現！**菩提真如**無所從來，亦無所去，亦無所住；**佛陀真如**無所從來，亦無所去，亦無所住。善現！**菩提自性**無所從來，亦無所去，亦無所住；**佛陀自性**無所從來，亦無所去，亦無所住。善現！**菩提自相**無所從來，亦無所去，亦無所住；**佛陀自相**無所從來，亦無所去，亦無所住。何以故？善現！**菩提佛陀本性、真如、自性、自相**若動若住不可得故。\^\^」（大正7，105a9-20）

[^102]: 〔法〕－【聖】。（大正25，427d，n.18）

[^103]: 《大般若波羅蜜多經》卷419〈21
    無所有品〉：「\^復次，善現！有為界無所從來，亦無所去，亦無所住；無為界無所從來，亦無所去，亦無所住。善現！有為界本性無所從來，亦無所去，亦無所住；無為界本性無所從來，亦無所去，亦無所住。善現！有為界真如無所從來，亦無所去，亦無所住；無為界真如無所從來，亦無所去，亦無所住。善現！有為界自性無所從來，亦無所去，亦無所住；無為界自性無所從來，亦無所去，亦無所住。善現！有為界自相無所從來，亦無所去，亦無所住；無為界自相無所從來，亦無所去，亦無所住。何以故？善現！有為界、無為界本性、真如、自性、自相若動若住不可得故。\^\^」（大正7，105a21-b4）

[^104]: （論）＋【論】【元】【明】。（大正25，427d，n.20）

[^105]: 〔者言〕－【石】。（大正25，427d，n.21）

[^106]: 《大智度論》卷19（大正25，205b21-c21）。

[^107]: （1）《中論》卷1〈2
    觀去來品〉：「\^已去無有去，未去亦無去；離已去未去，去時亦無去。\^\^」（大正30，3c8-9）

    > （2）另參見印順法師，《中觀論頌講記》，pp.84-85，《中觀今論》，pp.132-135。

[^108]: 無身＝身無【聖】。（大正25，427d，n.23）

[^109]: （1）《中論》卷1〈2
    觀去來品〉：「\^動處則有去，此中有去時，非已去未去，是故去時去。云何於去時而當有去法？若離於去法，去時不可得。若言去時去，是人則有咎；離去有去時，去時獨去故。若去時有去，則有二種去：一謂為去時，二謂去時去。\^\^」（大正30，3c13-4a14）

    > （2）另參見印順法師，《中觀論頌講記》，pp.85-87。

[^110]: （1）《中論》卷1〈2
    觀去來品〉：「\^若有二去法，則有二去者；以離於去者，去法不可得。若離於去者，去法不可得；以無去法故，何得有去者？去者則不去，不去者不去；離去不去者，無第三去者。\^\^」（大正30，4a16-29）

    > （2）另參見印順法師，《中觀論頌講記》，pp.79-91。

[^111]: 出處待考，但相近者參見：

    > （1）《中論》卷1〈2
    > 觀去來品〉（青目釋）：「\^問曰：汝雖種種門破去、去者，住、住者，而眼見有去、住。答曰：**肉眼所見不可信**。若實有去、去者，為以一法成？為以二法成？二俱有過。\^\^」（大正30，5a18-21）
    >
    > （2）《大智度論》卷30〈1
    > 序品〉：「\^若無慧眼，雖有肉眼，猶故是盲，雖云『有眼』，與畜生無異。\^\^」（大正25，282a4-5）

[^112]: ┌色───眼見色事，未別好醜虛實自相他相。

    │色法──無常生滅不淨等。

    > 色五事 ┤色如──虛妄無實三世如是。

    │色性──佛觀色相色法色如畢竟清淨，性自爾故。

    └色相──此性深妙，以相可知。見無常等相，知其性爾。

    > （印順法師，《大智度論筆記》［B016］p.139）

[^113]: 〔眼〕－【宋】【元】【明】【宮】【聖】【石】。（大正25，428d，n.1）

[^114]: 今見眼＝見今【宋】【元】【明】【宮】【石】，＝以見今【聖】。（大正25，428d，n.3）

[^115]: 五＝三【宋】【元】【明】。（大正25，428d，n.4）

[^116]: 參見《正觀》（6），p.141：「五法」指本段的色、色法、色如、色性、色相。

[^117]: 以＝如【宮】。（大正25，428d，n.5）

[^118]: 是空＝空是【聖】。（大正25，428d，n.6）

[^119]: 《大般若波羅蜜多經》卷419〈21
    無所有品〉：「\^復次，善現！汝說『又如虛空前、後、中際皆不可得；大乘亦爾，前、後、中際皆不可得；三世平等超出三世，故名大乘』者，如是！如是！如汝所說。所以者何？善現！過去世過去世空，未來世未來世空，現在世現在世空，三世平等三世平等空，超出三世超出三世空，大乘大乘空，菩薩菩薩空。何以故？善現！**空無一、二、三、四、五等差別之相**，是故大乘三世平等超出三世。\^\^」（大正7，105b6-14）

[^120]: 《大般若波羅蜜多經》卷419〈21
    無所有品〉：「\^欲界、出欲界相俱不可得，色界、出色界相俱不可得，無色界、出無色界相俱不可得。何以故？善現！此大乘中諸法自性不可得故。\^\^」（大正7，105b19-22）

[^121]: 〔過〕－【聖】。（大正25，428d，n.8）

[^122]: （不）＋可【宋】【元】【明】【宮】。（大正25，428d，n.10）

[^123]: 《大般若波羅蜜多經》卷419〈21
    無所有品〉：「\^復次，善現！過去色、過去色空，未來現在色、未來現在色空；過去受想行識、過去受想行識空，未來現在受想行識、未來現在受想行識空。善現！空中過去色不可得。何以故？過去色即是空，空性亦空，空中空尚不可得，何況空中有過去色可得！\^\^」（大正7，105b23-28）

[^124]: 〔空〕－【聖】。（大正25，428d，n.12）

[^125]: （1）《大般若波羅蜜多經》卷420〈21
    無所有品〉：「\^復次，善現！過去布施波羅蜜多、過去布施波羅蜜多空，未來現在布施波羅蜜多、未來現在布施波羅蜜多空。......善現！空中過去布施波羅蜜多不可得。何以故？過去布施波羅蜜多即是空，空性亦空，空中空尚不可得，何況空中有過去布施波羅蜜多可得！善現！空中未來現在布施波羅蜜多不可得。何以故？未來現在布施波羅蜜多即是空，空性亦空，空中空尚不可得，何況空中有未來現在布施波羅蜜多可得！\^\^」（大正7，107a23-b7）

    > （2）《大般若波羅蜜多經》卷420〈21
    > 無所有品〉：「\^復次，善現！前際布施波羅蜜多不可得，後際中際布施波羅蜜多不可得，三際平等中布施波羅蜜多亦不可得。所以者何？善現！平等中前後中際布施波羅蜜多皆不可得。何以故？平等中平等性尚不可得，何況平等中有前後中際布施波羅蜜多可得！\^\^」（大正7，109a17-22）

[^126]: 〔衍〕－【聖】【石】。（大正25，428d，n.16）

[^127]: 〔出〕－【宮】【聖】【石】。（大正25，428d，n.17）

[^128]: 《大般若波羅蜜多經》卷420〈21
    無所有品〉：「\^如是，善現！諸菩薩摩訶薩修行般若波羅蜜多時，住此三際平等性中，精勤修學一切相智，無取著故速得圓滿。善現！是名菩薩摩訶薩三際平等大乘。若菩薩摩訶薩住如是大乘中，超勝一切世間天、人、阿素洛等，疾能證得一切相智，利益安樂一切有情。\^\^」（大正7，109c10-16）

[^129]: 〔世〕－【明】。（大正25，428d，n.18）

[^130]: 【論】＋（論）【元】【明】。（大正25，429d，n.1）

[^131]: 〔空〕－【宋】【元】【明】【宮】【聖】【石】。（大正25，429d，n.4）

[^132]: 參見《正觀》（6），p.140：《大智度論》卷1（大正25，65b5-66a17）、卷32（大正25，298b13-16）、卷33（大正25，302c27-303a7）、卷36（大正25，329a15-b26）［《摩訶般若波羅蜜經》經文與《大智度論》的解說］。

[^133]: 待＝持【聖】。（大正25，429d，n.6）

[^134]: 〔是〕－【宋】【元】【明】【宮】【聖】【石】。（大正25，429d，n.24）

[^135]: 〔等〕－【宮】【聖】【石】。（大正25，429d，n.9）

[^136]: 相＝人【宮】。（大正25，429d，n.11）

[^137]: 〔說〕－【石】。（大正25，429d，n.13）
