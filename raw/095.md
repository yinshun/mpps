\`2736\`慧日佛學班第14期／福嚴推廣教育班第25期

（721c）

**《大智度論》卷95**

**〈釋七**[^1]**喻品第八**[^2]**十五〉**

**（大正25，721c2-724a7）**

釋厚觀（2013.03.30）

\^【**經**】[^3]

**\$壹、諸法本空，迷悟不同故有凡聖**[^4]

> **\$（壹）於空中分別諸法異**
>
> **\$一、須菩提問**[^5]
>
> **\$（一）若諸法性空，云何分別有諸法異**
>
> 須菩提白佛言：「世尊！若諸法性無所有，非佛所作，非辟支佛所作，非阿羅漢所作，非阿那含、斯陀含、須陀洹所作，非向道人、非得果人、非諸[^6]菩薩所作，云何分別有諸法異──是地獄、是畜生、是餓鬼，是人、是天，乃至是非有想非無想天？[^7]
>
> **\$（二）無性法中無有業用，云何由行業因緣故有五道、三乘**
>
> 用是業因緣故，知有生地獄者；是業因緣故，知有生畜生、餓鬼者；是業因緣故，知有生人中，生四天王天乃至生[^8]非有想非無想天者；[^9]
>
> 是業因緣故，知有得須陀洹、斯陀含、阿那含、阿羅漢、辟支佛者；是業因緣故，\`2737\`知是諸菩薩摩訶薩；是業因緣故，知是多陀阿伽度、阿羅訶、三藐三佛陀[^10]？[^11]
>
> 世尊！無性法中，無有業用。作業因緣故，若墮地獄、餓鬼、畜生，若生人、天乃至生非有想非無想天；以是業因緣故，得須陀洹、斯陀含、阿那含、阿羅漢、辟支佛；菩薩摩訶薩行菩薩道，當得一切種智，得一切種智故，能拔出[^12]眾生於生死中？[^13]」
>
> **\$二、佛答**[^14]
>
> **\$（一）佛述成：無性法無業無果報**
>
> 佛告須菩提：「如是！如是！無性法無業無果報[^15]。[^16]
>
> **\$（二）釋難**
>
> **\$1、釋「云何有五道**[^17]**」**
>
> 須菩提！凡夫人不入聖法，不知諸法無性相，顛倒愚癡故，起種種業因緣。是諸眾生隨業得身：若地獄身，若畜生身，若餓鬼身，若人身，若天身──若[^18]四天王天身乃至非有想非無想天身。
>
> 是無性法無業無果報，（722a）無性常是無性。[^19]
>
> **\$\`2738\`2、釋「云何有三乘」**
>
> **\$（1）實慧觀道果無性**
>
> 如須菩提所言：『若一切法無性，云何是須陀洹乃至諸佛得一切種智？』須菩提！於汝意云何？道是無性不？須陀洹果乃至諸佛一切種智是無性不？」[^20]
>
> 須菩提言：「世尊！道無性，須陀洹果亦無性，乃至諸佛一切種智亦無[^21]性。」[^22]
>
> 「須菩提！無性法能得無性法不？」
>
> 「不也！世尊！」
>
> 佛告須菩提：「有性法能得有性法不？」
>
> 「不也！世尊！」
>
> 「須菩提！無性法及道──是一切法皆不合不散，無色、無形、無對，一相，所謂無相。[^23]
>
> **\$（2）方便慧拔出眾生**
>
> 須菩提！是菩薩[^24]摩訶薩行般若波羅蜜時，以方便力，見眾生以顛倒故著五眾──無常中常相[^25]、苦中[^26]樂相、不淨中淨相、無我中我相，著無所有處。是菩薩以方便力故，於無所有中拔出眾生。」[^27]
>
> **\$（貳）凡夫顛倒故生著**
>
> 須菩提白佛言：「世尊！凡夫人所著，頗有[^28]實不異不？著故起業，業因緣故，**五道**生\`2739\`死中不得脫？」[^29]
>
> 佛告須菩提：「凡夫人所著起業處，無如毛髮許實事，但顛倒故。[^30]

**\$貳、舉七喻明雖有見聞而無垢淨**

> **\$（壹）依喻明理**
>
> **\$一、如夢喻**
>
> 須菩提！今為汝說譬喻[^31]，智者以譬喻得解。
>
> 須菩提！於汝意云何？如夢中所見人受五欲樂，有實住處不？」[^32]
>
> 須菩提白佛言：「世尊！夢尚虛妄、不可得，何況住夢中受五欲樂！」[^33]
>
> 「於汝意云何？諸法若有漏若[^34]無漏、若有為若[^35]無為，頗有不如夢者不？」[^36]
>
> 「世尊！諸法若有漏若無漏、若有為若無為，無不如夢者。」
>
> 佛告須菩提：「於汝意云何？夢中有五道生死往來不？」
>
> 「世尊！無也！」
>
> 「於汝意云何？夢中有修道，用是修道，若**著垢**、若得淨不？」[^37]
>
> 「不也！世尊！何以故？是夢法無有實事，不可說垢、淨。」[^38]
>
> **\$\`2740\`二、如鏡中像喻**
>
> 「於汝意云何？鏡中像有實事能起業因緣，用是業因緣墮地獄、餓鬼、畜生[^39]，（722b）若人、若天──四天王天處乃至非有想非無想天處不？」[^40]
>
> 須菩提言：「不也！世尊！是像無有實事，但誑小兒，是事云何當有業因緣，用是業因緣當墮地獄乃至非有想非無想處？」
>
> 「於汝意云何？是鏡中像有修道，用是修道若著垢[^41]、若得淨[^42]不？」
>
> 須菩提言：「不也！世尊！何以故？是像空無實事，不可說垢、淨。」
>
> **\$三、如響喻**
>
> 「於汝意云何？如深澗[^43]中有嚮[^44]，是嚮有業因緣，用是業因緣若墮地獄乃至若生非有想非無想處不？」[^45]
>
> 須菩提言：「不也！世尊！是事空無有實音聲，云何當有業因緣，用是業因緣墮地獄乃至生非有想非無想處？」
>
> 「於汝意云何？是嚮頗有修道，用是修道，若著垢、若得淨不？」
>
> 「不也！世尊！是事無實，不可說是垢、是淨。」
>
> **\$四、如陽燄喻**
>
> 「於汝[^46]意云何？如焰非水水相[^47]，非河河相，是炎頗有業因緣，用是業因緣墮地獄乃至生非有想非無想處不？」[^48]
>
> 「不也！世尊！焰中水畢竟不可得，但誑無智人眼，云何當有業因緣，用是業墮地獄乃至生非有想非無想處？」
>
> \`2741\`「於汝意云何？是焰有修道，用是修道，若著垢、若得淨不？」
>
> 「不也！世尊！是焰無有實事，不可說垢、淨」
>
> **\$五、如揵闥婆城喻**
>
> 「於汝意云何？揵[^49]闥婆城，如日出時見揵闥婆城，無智人無城有城想、無廬觀[^50]有廬觀想、無[^51]園[^52]有園想；是揵闥婆城頗有業因緣，用是業因緣墮地獄乃至生[^53]非有想非無想處不？」
>
> 「不也！世尊！是揵闥婆城畢竟不可得，但誑愚夫眼，云何當有業因緣，用是業因緣墮地獄乃至生非有想非無想處？」
>
> 「於汝意云何？是揵闥婆城有修道，用是修道，若著垢、若得淨不？」
>
> 「不也！（722c）世尊！是揵闥婆城無有實事，不可說垢、淨。」
>
> **\$六、如幻喻**
>
> 「須菩提！於汝意云何？幻師幻作種種物──若象、若馬、若牛、若羊、若男、若女，於汝意云何？是幻有業因緣，用是業因緣墮地獄乃至生非有想非無想處不？」
>
> 「不也！世尊！是幻法空無實事，云何當有業因緣，用是業因緣墮地獄乃至生非有想非無想處？」
>
> 「於汝意云何？用是幻有修道，用是修道，若著垢、若得淨不？」
>
> 「不也！世尊！是法無有實事，不可說垢、淨。」
>
> **\$七、如化喻**
>
> 「須菩提！於汝意云何？如佛所化人，是化人有業因緣，用是業因緣墮地獄乃至生非有想非無想處不？」
>
> 「不也！世尊！是化人無有實事，云何當有業因緣，用是業因緣墮地獄乃至生非有想非無想處？」
>
> 「於汝意云何？是化人有修道，用是修道，若著垢、若得淨不？」
>
> 「不也！世尊！是事無有實，不可說垢、淨。」
>
> **\$（貳）法說結示：實見者不垢不淨，亦無有垢淨**
>
> 佛告須菩提：「於[^54]意云何？於是空相中，有垢者、有淨者不？」[^55]
>
> 「不也！世尊！是中無所有，無有[^56]著垢者、無有[^57]淨者。」
>
> \`2742\`「須菩提！如無有著垢者、無有[^58]淨者，以是因緣故亦無垢、淨。
>
> 何以故？住我、我所眾生有垢、有淨，**實見者不垢、不淨**。
>
> 如**實見者**不垢、不淨，如是亦無有[^59]垢、淨[^60]。」\^\^[^61]

【**論**】[^62]

**\$壹、諸法本空，迷悟不同故有凡聖**

> **\$（壹）於空中分別諸法異**
>
> **\$一、須菩提問**
>
> 問曰：佛已處處答是事，今須菩提何以復問？
>
> 答曰：義雖一，所因事異，所謂一切法，若有佛、若無佛，諸法性常住，空、無所有，非賢聖所作。
>
> 般若波羅蜜甚深微妙，難解難量，不可以有量能知；諸佛賢聖憐愍眾生故，以種種語言名字、譬喻為說。
>
> 利根者解聖人意；鈍根者處處生著，著於語言名字──若（723a）聞說「空」，則著空；聞說「空亦空」，亦復生著；若聞「一切法寂滅相，語言道斷」，而亦復著。自心不清淨故，聞聖人法為不清淨；如人目瞖[^63]，視清淨珠，見其目[^64]影，便謂珠不淨。
>
> 佛種種因緣說。見有過罪而生於疑，作是言：「若一切法空，空亦空，云何[^65]分別有六道？」常生如是等疑難故，須菩提以經將訖，為眾生處處問是事，是故重問。
>
> **\$二、佛答**
>
> **\$（一）佛印可空義**
>
> 佛可須菩提意。
>
> 問曰：須菩提以「有」難「空」，佛云何可其意？
>
> 答曰：佛可其[^66]說「諸[^67]法空常住，有佛、無佛不異」，不可其難「云何分別有**六道**[^68]等\`2743\`」。何以故？以其難欲破空故。
>
> **\$（二）釋難**
>
> **\$1、釋「云何有五道」：凡夫顛倒愚癡故隨業受報，而五道皆空**
>
> 是中佛解其所難，所謂凡夫人不入聖法，未得聖道，不知無所有性，不善修習空三昧故。
>
> 「顛倒」者，四顛倒；「愚癡」者，三界繫無明。雖不說餘煩惱，而此二法虛誑不實。
>
> 「顛倒」即是妄語虛誑；若從顛倒所生業及果報，以根本不實故，眾生雖深[^69]著，亦無定實。以[^70]是故**五道**皆空，但有假名。
>
> **\$2、釋「云何有三乘」：諸賢聖以斷顛倒差別故有異名，以實慧觀道果無性**
>
> **\$（1）問**
>
> 又汝難諸賢聖；
>
> **\$（2）答**
>
> **\$A、辨果：依斷顛倒立賢聖名，而顛倒不實故無所斷，無所斷則「果」亦空**
>
> 是諸賢聖以**斷顛倒**差別故有異名，以**顛倒**不實故**無所斷**。
>
> 又復滅失、無所有故名為「斷」。若實有法，可斷；尚無斷法，何況[^71]顛倒！
>
> 是故一切賢聖果皆是無所有。斷顛倒即是聖人果，「果」即是「斷」。
>
> **\$B、辨行：「所修道」亦是空，與「果」同**
>
> 為果所修道亦同無所有，是故修道時，必當用空、無相、無作。
>
> **\$C、結示**
>
> 道、果分別故，賢聖有差別；今實無所有法不能得，無所有云何有差別？是故不應難。
>
> **\$（貳）凡夫顛倒故生著**
>
> **\$一、釋經**
>
> 須菩提意：若但顛倒故有世間，若有顛倒亦應有實，虛實相待故。是故問：「世尊！凡夫所著，頗有實生[^72]著[^73]起業；業（723b）因緣故，**六道**生死，不得解脫？」
>
> 佛答言[^74]：「不！」
>
> 何以故？此中佛自說因緣：「但顛倒故生著，若無顛倒，云何有相待實法？乃至無毫釐許實事，畢竟無故。」
>
> **\$二、釋疑**
>
> **\$\`2744\`（一）因凡夫顛倒故說第一義空，顛倒無故第一義亦無**
>
> 問曰[^75]：諸佛所行實義，所謂「畢竟空」，此非實耶？
>
> 答曰：是第一義空亦因分別凡夫顛倒故說；若無顛倒，亦無第一義。
>
> 若凡夫顛倒少多[^76]有實，第一義亦應有實。
>
> **\$（二）空雖非實，為破執滅惑故以世諦說**
>
> 問曰：若二俱不實，云何得解脫？如人手垢還以垢洗，云何得淨？
>
> 答曰：
>
> **\$1、法空實清淨，為破著故言無實**
>
> 諸法實相畢竟空，第一義實[^77]清淨。
>
> 以有凡夫顛倒不清淨法，故有此清淨法──不可破壞，不變異故。
>
> 以人於諸法實相起著，欲生煩惱，是故說：「是法性空無所有，無所有故無實。」
>
> **\$2、法雖不實，而能遣惡**
>
> 雖二法皆不實，而不實中有差別。
>
> 如十善、十不善二事，皆有為法故，虛誑不實；而善、不善有差別──殺生法故，墮惡道；不殺故，生天上。
>
> 如布施、偷盜二事，雖取相著心，是虛誑不實，而亦有差別。
>
> 如眾生乃至知者、見者無所有，而惱眾生有大罪、慈念[^78]眾生有大福。
>
> 如慈能破瞋、施能破慳，雖[^79]二事俱是不實，而能相破。
>
> **\$（三）結說**
>
> 是故佛說：「諸法無有根本定實如毫釐許所有。」

**\$貳、舉七喻明雖有見聞而無垢淨**

> **\$（壹）依喻明理**
>
> **\$一、如夢喻**
>
> 欲證明是事故[^80]，說夢中受五欲譬喻。
>
> 須菩提意：若一切法畢竟空無所有性，今何以故現有眼見、耳聞法？以是故，佛說夢譬喻。
>
> 如人夢力故，雖無實事而有種種聞見，瞋處、喜處；覺人在傍，則無所見。
>
> 如是，凡夫人無明顛倒力故，妄有所見；聖人覺悟，則無所見。
>
> 一切法──若有漏若無漏、若有為若無為，皆不實，虛妄故有見聞。
>
> 又如夢中見（723c）**六道**生死往來、見須陀洹乃至阿羅漢，夢中無是法而夢見，夢中實無淨、無垢。
>
> \`2745\`業果報**六道**亦如是，顛倒因緣故起業，業[^81]果報亦應空。除却顛倒故名為「道」；顛倒無實故，「道」亦不應實[^82]。
>
> **\$二、例餘**
>
> 鏡中像、嚮、焰乃至如化亦如是。
>
> **\$（貳）法說結示**
>
> **\$一、正明：空中無受垢淨者，亦無有垢淨**
>
> 佛反問須菩提：「於是法中有垢者、有淨者不？」
>
> 須菩提意：一切法中無我，云何當說有垢、有淨者？是故言「無」。
>
> 佛言：「若無受垢、受淨者，垢、淨亦無。」
>
> **\$二、釋「住我、我所眾生有垢、有淨」**
>
> **\$（一）釋疑：阿毘曇云「有垢、有淨，但無受垢淨者」，云何言無垢淨**
>
> 問曰：若分別諸法，《阿毘曇》等經中有垢、有淨，[^83]但受垢淨者無。三毒等諸煩惱是垢，三解脫門諸助道法等是淨。
>
> 答曰：
>
> **\$1、若無人，則法無所屬，亦無垢淨，無縛解**
>
> 雖有是說，是事不然！
>
> 若[^84]眾生法無所屬，亦無[^85]作者；若無作者，亦無作法，無縛無解。
>
> 如人為火所燒，畏而捨離，非火離火；眾生亦如是，畏五眾苦故捨離，非苦離苦。
>
> 若無垢淨者，無有解脫。
>
> **\$2、住我、我所則受垢淨，我畢竟無則垢淨亦無**
>
> 復次，佛此中自說因緣，所謂：「我、我所法中住，眾生受垢、受淨。我畢竟無故，垢淨無住處；住處無故，無垢、無淨。」
>
> **\$（二）釋「我雖無，凡夫住我見中起諸煩惱」疑──若無我，則我見無所緣**
>
> 問曰：我雖無，我[^86]見實有，凡夫[^87]人住此中起諸煩惱。
>
> 答曰：若無我，我見無所緣，無所緣，云何得生？
>
> **\$（三）釋「雖無我，凡夫於五眾中邪行生我見」疑──我見無有定緣，但顛倒故生**
>
> 問曰：雖無我，於五眾中邪行謂有我，生我見；五眾是我、我[^88]所。
>
> 答曰：若以五眾中定生我見因緣，於他五眾中何以故不生？
>
> 若於他五眾生者，則為大錯亂！
>
> \`2746\`是故我見無有定緣[^89]，但顛倒故生。
>
> **\$（四）釋「何故但於己身生我見」疑──以顛倒狂錯，無始以來自於相續五眾中生著**
>
> 問曰：若顛倒生，何以故但自於己身生見？
>
> 答曰：是顛倒狂錯，不應求其實事。
>
> 又復於無始生死中來，自於相續五眾中生著；是故佛說：「住我心眾生受垢、（724a）受[^90]淨。」
>
> **\$三、實見者離妄執故無垢無淨**
>
> **\$（一）顯義**
>
> 又**實見者**無垢無淨；若我定有，實見者應有垢淨！
>
> 如**實見者**不垢不淨，以是[^91]因緣故[^92]無垢無淨。
>
> **\$（二）釋無垢、無淨義**
>
> **\$1、第一說**
>
> 「無垢無淨」者，見諸法實相。
>
> **\$2、第二說**
>
> 又[^93]於諸法實相亦不著，是故「無垢」；諸法實相無相可取，是故「無淨」。
>
> **\$3、第三說**
>
> 復次，八聖道中不著，是名「無淨」；除諸煩惱、不著顛倒，是名「無垢」[^94]。

**\`2747\`〈釋平等品**[^95]**第八十六**[^96]**〉**[^97]

**（大正25，724a8-728b15）**

\^【**經**】[^98]

**\$壹、略說平等**[^99]

> **\$（壹）須菩提問**
>
> 須菩提白佛言：「世尊！見實者不垢不淨，見不實者亦不垢不淨。何以故？**一切法性無所有故**。
>
> 世尊！**無所有中**無垢無淨，**所有中**亦無垢無淨。
>
> 世尊！**無所有中有所有中**亦無垢無淨。
>
> 世尊！云何如實語者不垢不淨，不實語者亦不垢不淨？」[^100]
>
> **\$（貳）佛答**
>
> **\$一、諸法平等是名淨**
>
> 佛告須菩提：「是諸法平等相，我說是淨。[^101]
>
> 須菩提！何等是[^102]淨[^103]是諸法平等？所謂如、不異、不誑，法相、法性、法住、法位、\`2748\`實際，有佛、無佛法性常住，是名淨。[^104]
>
> **\$二、世俗假名說，勝義畢竟空**
>
> 世諦故說，非最第一義；最第一義，過一切語言論議音聲。」[^105]

**\$貳、明平等行**

> **\$（壹）住虛妄分別法，不得成道**
>
> **\$一、須菩提問**
>
> 須菩提白佛[^106]言：「世尊！若一切法空、不可說，如夢、如嚮、如焰、如影、如幻、如化，云何菩薩摩訶薩用是如夢、如嚮、如焰、如影、如幻、如化法，無有根本定實，云何能發阿耨多羅三藐三菩提心，[^107]作是願──『我當具足檀波羅蜜，乃至具足般若波羅蜜；我當具足神通波羅蜜，具足智波羅蜜，具足四禪、四無量心、四無色定、四念處，乃至具足八聖道分；我當具足三解脫門、八背捨、九次第定；我當具足佛十力，乃至具足十八不共法；我當具足三十二相、八十隨形好，具足諸陀隣尼門、諸三昧門；我（724b）當放大光明遍照十方，知諸眾生心，如應說法』？」
>
> **\$二、佛答問顯義**[^108]
>
> 佛言[^109]須菩提：「於汝意云何？汝所說諸法如夢、如嚮、如焰、如影、如幻、如化不？」[^110]
>
> \`2749\`須菩提言：「爾！世尊！
>
> 世尊！若一切法如夢乃至如化，菩薩摩訶薩云何行般若波羅蜜？世尊！是夢乃至如[^111]化，虛妄不實。世尊！不應用不實虛妄法能具足檀波羅蜜乃至十八不共法。」
>
> 佛告須菩提：「如是！如是！不實虛妄法不能具足檀波羅蜜乃至十八不共法；行是不實虛妄法，不能得阿耨多羅三藐三菩提。
>
> 須菩提！是一切法皆是憶想思惟作法，用是思惟憶想作法，不能得一切種智。[^112]
>
> **\$（貳）修性空無相行，但為利益眾生**
>
> **\$一、一切善法能助道，而知助道法性空如夢如化**
>
> 須菩提！是一切法能助道法，不能益其[^113]果，[^114]所謂是諸法無生、無出、無相。
>
> 菩薩從初發意[^115]已來，所作善業──若檀波羅蜜乃至一切種智。何以故？知諸法皆如夢乃至如化。[^116]
>
> **\$二、具足諸道品而不取相，能成就眾生、得無上菩提**
>
> 如是等法不具足檀波羅蜜乃至一切種智，不能得成就眾生、淨佛國土、得阿耨多羅三藐三菩提。[^117]
>
> \`2750\`是菩薩摩訶薩所作善業──檀波羅蜜乃至一切種智，知如夢乃至如化；亦知一切眾生如夢中行，乃至知如化中行。[^118]
>
> 是菩薩摩訶薩不取般若波羅蜜是有法，用是不取故，得一切種智，知是諸法如夢無所取，乃至諸法如化無所取。何以故？般若波羅蜜是不可取相，禪波羅蜜乃至十八不共法是不可取相。[^119]
>
> **\$三、但為利益眾生，發心求佛道**
>
> **\$（一）辨所行**
>
> 是菩薩摩訶薩知一切法是不可取相已，發心求阿耨多羅三藐三菩提。
>
> 何以故？一切法不可[^120]取相，無根本定實，如夢乃至如化；用不可取相法不能得不可取相法。但以眾生不知不見如是諸法相，（724c）是菩薩摩訶薩為是眾生故，求阿耨多羅三藐三菩提。[^121]
>
> 是菩薩從初發意已來所有布施，為一切眾生故；乃至有所修[^122]智慧，皆為一切眾生，不為己身。菩薩摩訶薩不為餘事故求阿耨多羅三藐三菩提，但為一切眾生故。
>
> **\$（二）釋因緣**
>
> 是菩薩行般若波羅蜜時，見眾生無眾生，但眾生相中住；乃至無知者、無見者，知見相中住，令眾生遠離顛倒；遠離已，置甘露性中；住[^123]是中者[^124]，無有妄相[^125]，所謂眾生相乃至知者、見者相。是時，菩薩動心、念心、戲論心皆捨，常行不動心、不念心、不戲論心。[^126]
>
> \`2751\`須菩提！以是方便力故，菩薩摩訶薩行般若波羅蜜時，自無所著，亦教一切眾生令得無所著。
>
> **\$（三）依世俗說，非第一義**
>
> 世諦故，非第一義。」[^127]

**\$參、明平等果**

> **\$（壹）二法分別即是虛妄，無有道果**
>
> 須菩提白佛言：「世尊！世尊得阿耨多羅三藐三菩提時，得諸佛法，以世諦故得？以第一義中得？」[^128]
>
> 佛言：「以世諦故說佛得是法，是法中無有法可得、是人得是法。
>
> 何以故？是人得是法，是為大有所得；**用二法，無道無果**。」[^129]
>
> **\$（貳）諸法平等離諸戲論，即是道果**
>
> 須菩提白佛言：「世尊！若行二法無道無果，行不二法有道有果不？」
>
> 佛言：「行二法無道無果，行不二法亦無道無果；若無二法、無不[^130]二法，即是道、即是果。何以故？用如是法得道、得果[^131]，用是法不得道、不得果──是為戲論。諸平等法中，無有戲論；無戲論相，是諸法平等。」[^132]

**\$肆、論平等義**

> **\$（壹）離有性、無性，出過一切法；諸法平等性，凡聖不能行不能到**
>
> 須菩提白佛言：「世尊！諸法無所有性，是中何等是平等？」[^133]
>
> 佛言：「若無有法、無有無法，亦不說諸法平等相；除平等，更無餘法**離**一切法平等相。平等者，若凡夫、若聖人，不能行、不能到。」[^134]
>
> **\$\`2752\`（貳）凡聖平等性無別異，故說佛亦不能行不能到**
>
> 須菩提白佛言：「世尊！乃至佛亦不能行、亦不能（725a）到？」[^135]
>
> 佛言：「是諸法平等，一切聖人皆不能行[^136]、不能到，所謂諸須陀洹、斯陀含、阿那含、阿羅漢、辟支佛、諸菩薩摩訶薩及諸佛。」[^137]
>
> 須菩提白佛言：「世尊！佛者，一切諸法中行力自在，云何說佛亦不能[^138]行、不能到？」
>
> 佛告須菩提：「若諸法平等與佛有異，應當如是問。須菩提！今[^139]諸[^140]凡夫人平等，諸須陀洹、斯陀含、阿那含、阿羅漢、辟支佛、諸菩薩摩訶薩、諸佛及聖法皆平等，是[^141]一平等[^142]無二，所謂是凡夫人、是須陀洹乃至佛──是一切法平等中皆不可得。」[^143]
>
> **\$（參）平等中無差別，世諦故有差別**
>
> 須菩提白佛言：「世尊！若諸法平等中皆不可得──是凡夫人乃至是佛。世尊！凡夫人、須陀洹乃至佛為無有分別？」[^144]
>
> 佛告須菩提：「如是！如是！諸法平等中，無[^145]有分別是凡夫人、是須陀洹乃至是佛。」

**\$\`2753\`伍、明有一切教門**

> **\$（壹）須菩提總問**
>
> 「世尊！若無分別諸凡夫人、須陀洹乃至佛，云何分別有三寶現於世間[^146]──佛寶、法寶、僧寶？」
>
> **\$（貳）佛答**
>
> **\$一、三寶即是平等，而佛有方便力，於空無相中分別是凡夫、是聖人**
>
> 佛言：「於意云何？佛寶、法寶、僧寶與諸法等異不？」[^147]
>
> 須菩提白佛言：「如我從佛所聞義，佛寶、法寶、僧寶與諸法等無[^148]異。
>
> 世尊！是佛寶、法寶、僧寶即是平等；是法皆不合、不散，無色、無形、無對，一相，所謂無相。
>
> 佛有是力，能分別無相諸法處所：是凡夫人、是須陀洹、是斯陀含、是阿那含、是阿羅漢、是辟支佛、是菩薩摩訶薩、是諸佛。」[^149]
>
> **\$二、若佛不為眾生分別諸法相，眾生不能如實知其相**
>
> 佛告須菩提：「如是！如是！諸佛得阿耨多羅三藐三菩提，不分別諸法，當知[^150]是地獄、是餓鬼、是畜生、是人、是天──是四天王天乃至是他化自在天，是梵天乃至是非有想非無想處天[^151]；是四念處乃至八聖道分；是內空乃至是無法有法空；是佛十力乃至是十八（725b）不共法不？」[^152]
>
> 須菩提言：「不知也！世尊！」
>
> 「以是故，須菩提！當知佛有大恩力，於諸法[^153]等中不動，而分別諸法。」[^154]

**\$陸、明一切法平等**

> **\$（壹）須菩提問**
>
> **\$\`2754\`一、明理：凡聖皆於平等中不動**
>
> 須菩提白佛言：「世尊！如佛於諸法等中不動，凡夫人亦於諸法平等中[^155]不動，須陀洹乃至辟支佛亦於諸法平等中不動。
>
> **\$二、興難：諸法各各相，云何菩薩行般若時不分別，若不作分別，云何能成道**
>
> 世尊！若諸法等相即是凡夫人相、即是須陀洹相，乃至諸佛即是平等相，世尊！今諸法各各相，所謂色相異，受、想、行、識相異；眼相異，耳、鼻、舌、身、意相異；地相異，水、火、風、空、識相異；欲相異，瞋、癡相異，邪見相異；禪相異，無量心相異，無色定相異；四念處相異，乃至八聖道分相異；檀波羅蜜相異，乃至般若波羅蜜相異；三解脫門相異；十八空相異；佛十力相異，四無所畏相異，四無礙智相異，十八不共法相異；有為法性異，無為法性異；是凡夫人相異，乃至佛相異──**諸法各各相異**[^156]**，云何菩薩摩訶薩行般若波羅蜜時，諸法異相中不作分別？若不作分別，不能行般若波羅蜜**；若不行般若波羅蜜，不能從一地至一地；若不從一地至一地，不能入菩薩位；不能入菩薩位故，不能過聲聞、辟支佛地；不能過聲聞、辟支佛地故，不能具足神通波羅蜜；不具足神通波羅蜜故[^157]，不能[^158]具足檀波羅蜜，乃至不能具足般若波羅蜜，從一佛國至一佛國供養諸佛，於諸佛所種善根，用是善根能成就眾生、淨佛國土。」[^159]
>
> **\$（貳）佛答：諸法皆空無異相，當知諸法平等，非即非離**
>
> 佛告須菩提：「如汝所問：『是諸法相亦是凡夫人，亦是須陀洹乃至佛。世尊！是諸法各各相，所謂色相異，乃至有為、無為法相異，云何菩薩摩訶薩觀一（725c）相不作分別？』[^160]須菩提！於汝意云何？是色相空不？乃至諸佛相空不？」
>
> 「世尊！實空。」
>
> 「須菩提！空中各各相法可得不？所謂色相乃至諸佛相。」[^161]
>
> \`2755\`須菩提言：「不可得！」
>
> 佛言：「以是因緣故，當知諸法平等中，非凡夫人、亦不離凡夫人，乃至非佛、亦不離佛。」[^162]

**\$柒、明平等相**

> **\$（壹）諸法平等相，非有為、非無為**
>
> **\$一、正說**
>
> 須菩提白佛言：「世尊！是平等，為是有為法？為是無為法？」
>
> 佛言：「非有為法，非無為法。
>
> **\$二、釋因**
>
> 何以故？離有為法，無為法不可得；離無為法，有為法不可得。
>
> 須菩提！是有為法[^163]、無為法[^164]，是二法不合、不散，無色、無形、無對，一相，所謂無相。[^165]
>
> **\$（貳）以世諦故說，非以第一義**
>
> 佛亦以世諦故說，非以第一義。
>
> 何以故？第一義中無身行、無口行、無意行，亦不離身、口、意行得第一義。是諸有為法、無為法平等相，即是第一義。[^166]
>
> **\$（參）菩薩於第一義中不動而利益眾生**
>
> 菩薩摩訶薩行般若波羅蜜時，第一義中不動，而行[^167]菩薩事，饒益眾生。」\^\^[^168]

【**論**】釋曰：

**\$壹、略說平等**

> **\$（壹）須菩提問**
>
> 須菩提思惟：「佛答實見者、妄見者無異，垢淨見無故。」思惟已，問佛：「見實者無垢無淨，見不實者亦不垢不淨，一切法性無所有故；無所有中無垢無淨，所有中亦無垢無淨。」
>
> \`2756\`「**無所有**」，**斷滅見**故，不應有垢淨！
>
> 「**所有**」中[^169]**常見**故，不應有垢淨！所有若決定是有，則不從因緣生，不從因緣生故**常**，**常**故無垢無淨。
>
> 須菩提白佛：「實見者、不實見者，是義云何？」
>
> **\$（貳）佛答**
>
> **\$一、諸法平等是名淨，即諸法實相**
>
> 佛答：「垢、淨雖無別相可說，諸法平等故是名為『淨』。若分別說垢淨相，是事不然！一切法平等故，我說名『淨』。」
>
> 佛告須菩提：「諸法實[^170]相，如、法性、法住、法位、實際是平等；菩薩入是平[^171]等中，心無憎愛。是法，有佛、無佛常（726a）住。」
>
> 作法皆是虛誑，是故說：「無作法，有佛、無佛常住。」
>
> **\$二、世俗假名說，勝義畢竟空**
>
> 聽者心即取相，著是諸法[^172]平等；如人以指指月，不知[^173]者但觀[^174]其指而不視月。
>
> 是故佛說：「諸法平等相亦如是，皆是世諦；世諦非實，但為成辦事故說。」
>
> 譬如以金貿草，不知[^175]者言：「何以以貴易賤？」答曰：「我事須用故。」
>
> 是平等義不可說，一切名字語言音聲悉斷。何以故？諸法平等是無戲論寂滅相；但覺觀散心中有語言故有所說。

**\$貳、明平等行**

> **\$（壹）住虛妄分別法，不得成道**
>
> **\$一、須菩提問**
>
> 須菩提從佛聞諸法平等相，解其旨趣，為諸新發意菩薩故問：「世尊！若一切法空、不可說、如夢乃至如化，云何菩薩於無根本法中而生心作[^176]是願『我當具足檀波羅蜜，乃至為眾生如應說法』？」
>
> **\$二、佛答問顯義：行虛妄法不成修行、不得菩提**
>
> 佛以反問答須菩提：「布施等乃至陀羅尼門說[^177]法[^178]等，此諸法非如幻、如夢等耶？」須菩提言：「實爾！」
>
> 是諸法雖有利益，不出於如夢法。
>
> \`2757\`須菩提復問：「世尊！夢等法皆虛妄不實，菩薩為求實法故，行般若波羅蜜得佛道，云何行不實法？不實法不能行檀波羅蜜等！」
>
> 佛可須菩提言：「如是！如是！布施等法皆是思惟、憶想、分別、作起生法，不得住如是法中成一切種智。」
>
> **\$（貳）修性空無相行，但為利益眾生**
>
> **\$一、一切善法能助道，而知助道法性空如夢如化**
>
> 即時[^179]眾中聽者心生懈怠，是故佛說：「是一切法皆是助道因緣。」
>
> 若於是法中邪行謬錯，是名不實；若直行不謬，即是助道法。
>
> 是法為助道故，不為果。
>
> 是布施等是有為法，道亦有為，同相故相益。
>
> 「道果」者，所謂諸法實無出[^180]生，一相──無相，寂滅涅槃；是故於涅槃不能有益。如時雨能益草木，不益虛空。
>
> 是故菩薩知是助（726b）道法及道果，從初發心來所作善法布施等，知皆是畢竟空，如夢乃至如化。
>
> **\$二、具足諸道品而不取相，能成就眾生、得無上菩提**
>
> 問曰：若菩薩知諸法實相，何用行布施等為？
>
> 答曰：佛此中說：「布施等不具足，不能成就眾生。」
>
> 菩薩莊嚴身及音聲語言[^181]，得佛神通力，以種種方便力能引導眾生。
>
> 是故菩薩為成就眾生故，行檀波羅蜜，亦不取檀波羅蜜若有、若無相，亦不戲論如夢等諸法，直行乃至得阿耨多羅三藐三菩提。
>
> 何以故？般若波羅蜜不可取相[^182]，乃至十八不共法亦不可[^183]取相。
>
> **\$三、但為利益眾生，發心求佛道**
>
> **\$（一）辨所行**
>
> 知一切不可取相已，發心求阿耨多羅三藐三菩提；作是念：「一切無根本，不可取相，如夢乃至如化；以不可取法不能得不可取相法。但以眾生不知是法故，我為是眾生求阿耨多羅三藐三菩提。」
>
> 是菩薩從初發心來[^184]所有布施，為一切眾生，所謂布施等諸善法為一切眾生故修，不自為身。
>
> **\$（二）釋因緣**
>
> **\$1、求無上道發大心，但為眾生，不為餘事**
>
> 此中佛自說因緣：「不為餘事故求阿耨多羅三藐三菩提，但為一切眾生故。」
>
> \`2758\`所以者何？是菩薩遠離怜[^185]愍眾生心，但行般若波羅蜜，求諸法實相，或墮邪見中。是人未得一切智，所[^186]求[^187]一切智事，心未調柔，故墮諸邊，諸法實相難得故。
>
> 是故佛說：「菩薩從初發心，怜愍眾生故，著心漸薄[^188]，不戲論畢竟空──若空有此過，若不空有彼過等。」
>
> **\$※ 因論生論：依三種求道辨菩薩之心行**
>
> **\$（1）菩薩行道之心但為利他**
>
> 問曰：如餘處「菩薩自利益，亦利益眾生」，[^189]此中何以但說「利益眾生」，不說「自利」？自利、利人有何咎？
>
> 答曰：菩薩行善道為一切眾生，此是實義；
>
> 餘處說「自利，亦利益眾生」，是為凡夫（726c）人作是說，然後能行菩薩道。
>
> 入道人有下、中、上：下者，但為自度故行善法；中者，自為亦為他；上者，但為他人故行善法。
>
> **\$（2）詳論下、中、上三種求道者**
>
> 問曰：是事不然！下者，但自為身；中者，但為眾生；上者，自利亦利他人。若但利他，不能自利，云何言「上」？
>
> 答曰：
>
> **\$A、總破外執**
>
> 不然！
>
> **\$B、別述正義**
>
> **\$（A）下人**
>
> 世間法爾，自供養者不得其福，自害其身而不得罪。以是故，為自身行道，名為下人。一切世人但自利身，不能為他。若自為身行道，是[^190]則斷滅[^191]，自為愛著故。
>
> **\$（B）上人**
>
> 若自能[^192]捨己[^193]樂，但為一切眾生故行善法，是名上人，與一切眾生異故。
>
> \`2759\`若但為眾生故行善法，眾生未成就，自利則為具足。
>
> **\$（C）中人**
>
> 若自利益，又為眾生，是為雜行。
>
> **\$C、結成**
>
> 求佛道者有三種：一者、但[^194]愛念佛故，自為己身成佛；
>
> 二者、為己身亦為眾生；
>
> 三者、但為眾生──是人清淨行道，破我顛倒故。
>
> **\$2、菩薩能令自他得無所著，是名第一利益眾生**
>
> 是菩薩行般若波羅蜜時，無眾生乃至無知者、見者，安住是中，拔出眾生着[^195]甘露性中。
>
> 「甘露性」者，所謂一切助道法。何以故？行是法得至涅槃，涅槃名「甘露」。住是甘露性中，我等妄[^196]想不復生。
>
> 是[^197]菩薩自得無所著，亦令眾生得無所著，是名第一利益眾生。
>
> **\$※
> 因論生論：前說「但利他」，今何故說「先自得無所著，然後教人無所著」**
>
> 問曰：上說「但利益眾生故行道」，今何以故「自得無所著，令眾生得無所著」？
>
> 答曰：不得已故！若自無智慧，何能利人？以是故，先自得無所著，然後教人。
>
> 若是功德可得與他如財物者，諸佛、大菩薩所有功德皆應與他，乃至調達、怨[^198]賊皆可與之，然後更自修集功德；但是事不然，不可我作而他得。（727a）
>
> **\$（三）依世俗說，非第一義**
>
> 是亦世俗說，非第一義。何以故？第一義中無眾生、無一無異等分別諸法相，此中說「亦[^199]無所著處」。
>
> 復次，如先說「不可說相是第一義」，此中可說故是世俗。

**\$參、明平等果**

> **\$（壹）二法分別即是虛妄，無有道果**
>
> 爾時，須菩提問：「佛於道場所得法，為用世諦故得？為用第一義諦？」
>
> 須菩提意：若以世諦故得，即是[^200]虛妄不實；若以第一義故得，第一義中無得、無得者，不可說、不可受。
>
> 佛答：以世俗語言故說[^201]「佛得阿耨多羅三藐三菩提」，是中無得者、無有得法。何以\`2760\`故？若**是人**得**是法**，即是二法；二法中，無道、無果。
>
> 「二法」者，是菩薩、是得阿耨多羅三藐三菩提。如是二法，皆是[^202]世諦故有。
>
> 若二者，佛法何得不虛妄！
>
> 若有人不得第一義，但以二法分別諸法，是則虛妄；諸佛、大菩薩得第一義故，為度眾生令得第一義，雖分別諸法，非是虛妄。
>
> **\$（貳）諸法平等離諸戲論，即是道果**
>
> **\$一、正明：執二或不二，皆無道無果**
>
> 須菩提復問：「世尊！若用二法無道、無果，今以不二法故有道、有果耶？」
>
> 佛答：「二法無道、無果，不二法亦無道、無果。」
>
> **\$二、釋疑：餘處說「不二法是賢聖法」，云何言「不二法亦無道、無果」**
>
> 問曰：餘處說「二法是凡夫法，不二法是賢聖法」，如《毘摩羅詰[^203]經》「不二入法門」中說。[^204]
>
> 答曰：
>
> **\$（一）論主釋**
>
> **\$1、不二法雖真，為取相生著者故破**
>
> 不二入[^205]是真實聖法。
>
> 或有新發意菩薩未得諸法實相，聞是不二法，取相生著。
>
> 是故或稱讚不二法，或時毀呰。
>
> **\$2、遮二邊執，示中道**
>
> 又佛遮二邊、說中道，所謂非二、非不二。
>
> 「二法」名[^206]各各別相；「不二」名一空相。以是一空相破各各別異相；破已，事訖，還捨不二相──是即是道、是果。何以故？諸賢聖雖讚歎無二法，為不著故。
>
> **\$（二）引經說：平等絕戲論**
>
> 用是法得道、得果，用是法無道、無果──即是戲論；無戲論是平（727b）等法。

**\$肆、論平等義**

> **\$（壹）離有性、無性，出過一切法；諸法平等性，凡聖不能行不能到**
>
> **\$一、離有性、無性，出過一切法，名為平等**
>
> **\$（一）須菩提問**
>
> 須菩提白佛言：「若諸法無所有性，何等是平等？」
>
> **\$（二）佛答**
>
> **\$1、離有性、無性，亦不取平等相，假名為平等**
>
> \`2761\`佛答：若離有性、無性，假名為「平等」。
>
> 若菩薩^（1）^**不說一切法有**──不說一切法[^207]性、不說一切法相等顯示，^（2）^亦**不說無法**──無法性、無法相等顯示，^（3）^亦**不說離是二邊更有平等相**，一切處不取平等相，^（4）^亦**不**[^208]**言無是平等**，**不妨行諸善法**，是名「諸法平等」。
>
> **\$2、出過一切法名平等**
>
> 復次，「諸法平等」者，所謂出過一切法。
>
> **\$※ 因論生論：平等即是諸法實相，不應離一切法，云何言「出過一切法」**
>
> 問曰：先處處說[^209]「諸法即是平等相，平等即是諸法實，名異而義同。色如，非色、非離色」，[^210]今何以說「平等出過一切法」？
>
> 答曰：一切法有二種：一者、色等諸法體；二者、色等法中行──凡夫邪行，賢聖正行。此中說「平等」，於凡夫行中出，不言「色等中出」。
>
> **\$二、諸法平等性，凡聖不能行不能到**
>
> 復次，平等無能行、無能到。
>
> **\$（貳）凡聖平等性無別異，故說佛亦不能行不能到**
>
> **\$一、諸法平等，一切聖人皆不能行不能到**
>
> 於是須菩提驚問：「佛亦不能行、不[^211]能到？」
>
> 須菩提謂：是法雖甚深微妙難行，是事佛應當得！
>
> 佛答：「從須陀洹乃至佛皆無能行、無能到。」
>
> 佛意：三世十方佛不能行、不能到，何況一佛！平等性自爾故。
>
> **\$二、佛與平等無異，凡聖平等性無二無別，故說佛亦不能行不能到**
>
> 須菩提復問：「佛於一切法中行力自在，佛無礙智慧，無處不到，云何言『不能行、不能到』？」
>
> 佛答：若佛與平等異，應有是難：「何以不能行、不能到？」今凡夫平等、須陀洹平等、佛平等，皆一平等，無二無分別。
>
> 是凡夫乃至佛，自性不能自性中行、不能自性中到；自性應他性中行。
>
> **\$三、結成**
>
> 是故佛說：若佛與平等異，佛應行平等。但佛即是平等故，不行、不到，非以智慧少故。
>
> **\$（參）平等中無差別，世諦故有差別**
>
> 須菩提白佛言[^212]：「若平等，凡夫乃至佛不可得異，今凡夫、聖人不應有差別！」
>
> \`2762\`佛可須菩提問：「（727c）平等中無差別，世諦故凡夫法中有差別。」

**\$伍、明有一切教門**

> **\$（壹）須菩提總問**
>
> 復問：「若凡夫乃至佛無有差別，云何三寶大[^213]現於世間，大利益眾生？」
>
> **\$（貳）佛答**
>
> **\$一、三寶即是平等，而佛有方便力，於空無相中分別是凡夫、是聖人**
>
> 佛答：平等即是法寶，法寶即是佛寶、僧寶。何以故？未得法時，不名為佛；得平等法故名為佛；得是平等法故，分別有須陀洹等差別。
>
> 須菩提受佛教：「是法皆無合、無散，無色、無形、無對，一相，所謂無相。
>
> 唯[^214]佛有是力，於空、無相中，分別是凡夫、是聖人。」
>
> **\$二、若佛不為眾生分別諸法相，眾生不能如實知其相**
>
> **\$（一）正明**
>
> 佛告須菩提：「如是！如是！若諸佛不分別是法，云何當知有地獄乃至十八不共法？」
>
> **\$（二）釋疑：人皆識知有畜生等，為何說「佛不廣開演，眾生無能識」**
>
> 問曰：諸佛如日出，不能令高者下、下者高，但能照明萬物，令有眼者別識；諸佛亦如是，亦不轉諸法相，但以一切智照，為人演說令知。汝何以故言：「若佛[^215]不分別諸法，云何知有地獄乃至十八不共法？」如今畜生等現目所見，人皆識知，何須佛說！
>
> 答曰：
>
> **\$1、唯佛如實知，凡夫妄分別**
>
> 佛雖不作好醜諸事[^216]，而演說示人。
>
> 知有二種：一者、凡夫虛妄知，二者、如實知。
>
> 知[^217]畜生等相，是凡人[^218]虛妄知；佛為知實相，故言：「佛不分別諸法，云何知有地獄等。」
>
> **\$2、佛於寂滅相中分別諸法，而不墮戲論**
>
> 復次，諸佛法寂滅相、無戲論；此中若分別有地獄等相，不名為「寂滅」、「不[^219]二」、「無戲論法」。
>
> 佛雖知寂滅、不二相，亦能於寂滅相中分別諸法，而不墮戲論。
>
> **\$3、入諸法平等中，方如實知諸法相**
>
> **\$\`2763\`（1）明理**
>
> 離諸法實相者，雖眼見畜生等，亦不能如實知其相。
>
> **\$（2）舉例**
>
> **\$A、述義**
>
> 如牛，角、足、尾等諸分邊和合，更有牛法生，是為一。諸分多、牛法一，一不作多、多不作一。
>
> **\$B、敘執**
>
> 有人言：此說非也！除此諸分，應更有牛法力用可見。
>
> **\$C、破非**
>
> 牛法眾分和合生，而牛法不異眾分。何以（728a）故？見此眾分合故名為見牛，更不見餘物為牛。
>
> 異者破一，一者破異，不一不異破一異；若無一異，云何有不一不異？
>
> **\$（3）結說**
>
> 若入是[^220]諸法平等中，爾時，始如實得牛相。
>
> **\$（三）結成：佛於平等不動而善分別說諸法**
>
> 是故言：「若佛不分別諸法相、不說二諦，云何善說畜生等？所謂於平等不動而分別諸法。」
>
> 「不動」者，分別諸法時，不著一異相。

**\$陸、明一切法平等**

> **\$（壹）須菩提問**
>
> **\$一、明理：凡聖皆於平等中不動**
>
> 須菩提白佛：「如佛於諸法等中不動，辟支佛乃至凡夫於諸法等中亦不動。」
>
> 何以故？諸佛平等相，乃至凡夫亦平等相。
>
> **\$二、興難：諸法各各相，云何菩薩行般若時不分別，若不作分別，云何能成道**
>
> 「世尊！若爾者，佛云何分別諸法是色異，色性異、受性異，乃至有為、無為性異？
>
> 若不分別諸法，菩薩行般若波羅蜜時，不得從一地至一地，乃至淨佛國土。」
>
> **\$（貳）佛答：諸法皆空無異相，當知諸法平等，非即非離**
>
> 佛答：「於汝意云何？推尋色等相，為是空[^221]不？」
>
> 「世尊！實[^222]空[^223]！」
>
> 「空中有異相[^224]法不？」
>
> 答言：「不！」何以故？是畢竟空，以無相智慧可解，是中云何有異相？
>
> \`2764\`佛語須菩提：若空中無異相，空便是實，是故汝云何於空中分別諸法作是難？
>
> 畢竟空中，空亦不可得，各各相亦不可得，汝云何以空、各各相為難？
>
> 以是因緣故，當知諸法平等中，無分別故無凡夫人；但凡夫人，非實相、不離實相，凡夫實相即是聖人相。是故言：「不但凡夫、不離凡夫，乃至佛亦如是。」

**\$柒、明平等相**

> **\$（壹）諸法平等相，非有為、非無為**
>
> **\$一、正說**
>
> 須菩提以平等相大利益，欲知平等定相，是故問：「為是有為？為是無為？」
>
> 佛答：「非有為、非無為。」
>
> **\$二、釋因**
>
> **\$（一）論主釋**
>
> 何以故？若「有為」，皆是虛誑作法；
>
> 若「無為」，「無為法」無生住滅故無法，無法故不得名「無為」。
>
> **\$（二）引經說**
>
> **\$1、二法相待成，相離不可得**
>
> 因「有為」故有「無為」，如《經》中說：「離有為，無為不可得。」如離長（728b）無短，是相待義。
>
> **\$※ 因論生論：「離有為，無為不可得」之辨**
>
> 問曰：「有[^225]為法」是無常，「無為法」是常，云何言「離有為，無為不可得」？
>
> 答曰：「無為法」無分別故無相；若說常相，不[^226]得言「無相」。
>
> 破有為法故名「無為」，更無異法。
>
> 如人閉在牢獄，穿牆得出；破壁是空，更無異空，空亦不從因緣生。
>
> 無為法亦如是，「有為法」中先有「無為」性，[^227]破「有為」即是「無為」。
>
> 是故說「離有為，無為不可得」。
>
> **\$2、有為性、無為性無合散，悉皆為無相**
>
> 是有為、無為性皆不合不散，一相，所謂「無相」。
>
> **\$\`2765\`（貳）以世諦故說，非以第一義**
>
> 佛以世諦故說是事，非第一義。
>
> 何以故？佛自說因緣：「第一義中無身、口、意行；有為、無為法平等，即是第一義。」
>
> **\$（參）菩薩於第一義中不動而利益眾生**
>
> 觀是有為、無為法平等，亦不著一相。
>
> 菩薩於第一義中不動而利益眾生；方便力故，種種因緣為眾生說法也[^228]。

[^1]: 七喻＝七譬【宮】。（大正2，721d，n.17）

[^2]: 八十五＋（訖第八十六品）夾註【宋】【元】【宮】，（經作七喻品）夾註【明】。（大正25，721d，n.18）

[^3]: 不分卷【石】，〔經〕－【宋】【宮】【聖】。（大正25，721d，n.19）

[^4]: 《大品經義疏》卷10：「\^上明菩薩自他行成故得菩薩果，此譬明本性清淨。二、明不二平等。初品為三：**第一**、所^※^諸法雖本性清淨，而迷悟不同，故有六道差別、三乘之異；**二、**明虗實平等，真偽不二；**第三**、明雖有見聞，而無垢淨也。從第三章舉七譬，明雖見聞而無垢淨，故云〈七譬品〉，亦言〈性空品〉，亦云〈法性非作品〉也。\^\^」（卍新續藏24，338a15-20）

    > ※「**所**」字疑剩。（卍新續藏24，338d，n.2）

[^5]: 《大品經義疏》卷10：「\^初中先問，次答。問中為二：**初**領前旨，**次**正設難。領前旨者，上品來明新學菩薩言於平等得成菩薩，然此等已理本性清淨非凡、聖之所造也，云何分別？第二、設難：諸法非凡、聖所作，本性平等，云何有諸道異耶？此中，凡兩邊列諸道，**初列諸道上作難**，明不應有諸道異也。\^\^」（卍新續藏24，338a20-b1）

[^6]: 〔諸〕－【宋】。（大正25，721d，n.20）

[^7]: 《大般若波羅蜜多經》卷478〈83 無事品〉：

    > 爾時，具壽善現白佛言：「世尊！若一切法皆以無性而為自性，如是無性非諸佛作、非獨覺作、非菩薩作、非聲聞作，亦非住果、行向者作，云何施設諸法有異？謂此是地獄，此是傍生，此是鬼界，此是人，此是四大王眾天乃至他化自在天，此是梵眾天乃至色究竟天，此是空無邊處天乃至非想非非想處天，此是預流，此是一來，此是不還，此是阿羅漢，此是獨覺，此是菩薩，此是如來？」（大正7，420a21-29）

[^8]: 〔生〕－【宋】【元】【明】【宮】【聖】。（大正25，721d，n.21）

[^9]: 《大般若波羅蜜多經》卷478〈83
    無事品〉：「\^由此業故施設地獄，由此業故施設傍生，由此業故施設鬼界，由此業故施設於人，由此業故施設四大王眾天乃至他化自在天，由此業故施設梵眾天乃至色究竟天，由此業故施設空無邊處天乃至非想非非想處天。\^\^」（大正7，420a29-b5）

[^10]: 〔陀〕－【聖】。（大正25，721d，n.22）

[^11]: 《大般若波羅蜜多經》卷478〈83
    無事品〉：「\^由此法故施設預流、一來、不還，由此法故施設阿羅漢，由此法故施設獨覺，由此法故施設菩薩，由此法故施設如來？\^\^」（大正7，420b5-8）

[^12]: 〔出〕－【聖】【石】。（大正25，721d，n.23）

[^13]: 《大般若波羅蜜多經》卷478〈83 無事品〉：

    > \^世尊！無性之法定無作用，云何可言「由如是業生於地獄，由如是業生於傍生，由如是業生於鬼界，由如是業生於人中，由如是業生四大王眾天乃至他化自在天，由如是業生梵眾天乃至色究竟天，由如是業生空無邊處天乃至非想非非想處天，由如是法得預流果，由如是法得一來果，由如是法得不還果，由如是法得阿羅漢果，由如是法得獨覺菩提，由如是法入菩薩位行菩薩道，由如是法得一切相智名佛世尊，令諸有情解脫生死」？\^\^（大正7，420b8-18）

[^14]: 《大品經義疏》卷10：

    > \^**佛答**中為二：初、印述其所領：非凡聖所作，如文；「**凡夫不入聖法**」下第二，釋其難。釋難為三：初、釋有六道難，二、釋有三乘難。**初釋有六道難**者，明、迷故有六道，凡夫入聖法了悟則無六道也。「**如須菩提所言**」下，釋有三乘難，明實慧；二、釋方便慧拔出前六道眾生。此中答意直明三乘即是本性無著，本由斷顛倒差別，故有三乘差別，今所斷顛倒尚不可得，何況有三乘可得耶？有中尚不能得有三乘，無所有中云何得三乘差別耶？\^\^（卍新續藏24，338b15-23）

[^15]: （無）＋報【石】。（大正25，721d，n.24）

[^16]: 《大般若波羅蜜多經》卷478〈83 無事品〉：

    > \^佛告善現：「如是！如是！如汝所說。無性法中不可施設諸法有異，無業、無果亦無作用。\^\^」（大正7，420b18-20）

[^17]: 案：經云「五道」，論說「六道」。

[^18]: 〔若〕－【宋】【元】【明】【宮】【聖】【石】。（大正25，721d，n.25）

[^19]: 《大般若波羅蜜多經》卷478〈83
    無事品〉：「\^但諸愚夫不了聖法毘奈耶故，不如實知諸法皆以無性為性，愚癡顛倒發起種種身、語、意業，隨業差別受種種身。依如是身品類差別，施設地獄、傍生、鬼界、若人、若天乃至非想非非想處。為欲濟拔如是愚夫愚癡顛倒受生死苦，施設聖法及毘奈耶分位差別，依此分位施設預流乃至獨覺、菩薩、如來。然一切法皆以無性而為自性，無性法中實無異法，無業、無果亦無作用，無性之法常無性故。\^\^」（大正7，420b20-29）

[^20]: 《大般若波羅蜜多經》卷478〈83 無事品〉：

    > \^復次，善現！如汝所說「無性之法定無作用，云何可言由如是法得預流果，廣說乃至由如是法得一切智名佛世尊，令諸有情脫生死」者，於意云何？諸所修道是無性不？諸預流果、一來、不還、阿羅漢果、獨覺菩提及菩薩道一切相智是無性不？\^\^（大正7，420b29-c5）

[^21]: 〔無〕－【石】。（大正25，722d，n.1）

[^22]: 《大般若波羅蜜多經》卷478〈83 無事品〉：

    > \^善現對曰：「如是！如是！諸所修道廣說乃至一切相智皆是無性。\^\^」（大正7，420c5-6）

[^23]: 《大般若波羅蜜多經》卷478〈83 無事品〉：

    > 佛告善現：「無性及道，是一切法皆非相應非不相應，無色、無見、無對、一相──所謂無相。」（大正7，420c8-10）

[^24]: 《大品經義疏》卷10：

    > \^改^※1^「**須菩提！是菩薩**」下第二，明方便拔出六道，前直明迷故有故^※2^六道，今始明拔出之，又至人既悟無所有，復今欲拔出眾生悟無所有也。\^\^（卍新續藏24，338b23-c1）
    >
    > ※1「改」疑「次」，一無「改」字。（卍新續藏24，338d，n.12）
    >
    > ※2「故」字疑剩。（卍新續藏24，338d，n.13）

[^25]: 相＝想【聖】。（大正25，722d，n.2）

[^26]: （相）＋中【石】。（大正25，722d，n.3）

[^27]: 《大般若波羅蜜多經》卷478〈83
    無事品〉：「\^愚夫異生愚癡顛倒，於無相法起有法想執著五蘊，於無常中起於常想，於諸苦中起於樂想，於無我中起於我想，於不淨中起於淨想，於無性法執著有性。由此菩薩摩訶薩眾行深般若波羅蜜多方便善巧，濟拔如是諸有情類，令離顛倒虛妄分別，方便安置無相法中，令勤修學解脫生死，證得畢竟常樂涅槃。\^\^」（大正7，420c10-17）

[^28]: 《大品經義疏》卷10：

    > \^「**白佛返**^※^**有**」下第二，明虗實平等、真偽不二也。問意：領上凡夫皆是顛倒不實，既有不實，必得實相，凡夫應有實相。佛答意：實由不實實也，故實皆不可得也。如自論：何有相待一，破相故也。\^\^（卍新續藏24，338c2-5）
    >
    > ※「返」應作「頗」。

[^29]: 《大般若波羅蜜多經》卷478〈83 無事品〉：

    > \^具壽善現復白佛言：「愚夫異生所執著事頗有真實而非虛妄，彼執著已造作諸業，由是因緣沈淪諸趣，不能解脫生死苦不？\^\^」（大正7，420c17-20）

[^30]: 《大般若波羅蜜多經》卷478〈83 無事品〉：

    > \^佛告善現：「愚夫異生所執著事乃至無有如細毛端可說真實而非虛妄，彼執著已造作諸業，由是因緣沈淪諸趣，不能解脫生死眾苦，唯有虛妄顛倒執著。\^\^」（大正7，420c20-23）

[^31]: 《大品經義疏》卷10：

    > \^「**今為汝說譬喻**」下第三，明雖有見、聞而無垢、淨。有此文來者疑言：既凡夫何見皆是虗妄、本無所有，何故有六根見、聞等耶？是故，今明如夢等中雖無有二，而不妨見、聞，雖有聞而無實所有也。\^\^（卍新續藏24，338c12-15）

[^32]: 《大般若波羅蜜多經》卷478〈83
    無事品〉：「\^善現！於意云何？夢中見人受五欲樂，夢中頗有少分實事可令彼人受欲樂不？\^\^」（大正7，420c25-27）

[^33]: 《大般若波羅蜜多經》卷478〈83 無事品〉：

    > \^善現對曰：「夢所見人尚非實有，況有實事可令彼人受五欲樂！\^\^」（大正7，420c27-28）

[^34]: 〔若〕－【宋】【元】【明】【宮】【聖】。（大正25，722d，n.4）

[^35]: 〔若〕－【宋】【元】【明】【宮】【聖】。（大正25，722d，n.4-1）

[^36]: 《大般若波羅蜜多經》卷478〈83 無事品〉：

    > \^佛告善現：「於意云何？頗有諸法，若善若非善、若有記若無記、若有漏若無漏、若世間若出世間、若有為若無為，非如夢中所見事不？\^\^」（大正7，420c28-421a2）

[^37]: （1）《放光般若經》卷19〈85
    有無品〉：「\^須菩提！夢中人頗有道念，有**著**斷事不？\^\^」（大正8，139b17-18）

    > （2）《大般若波羅蜜多經》卷478〈83 無事品〉：
    >
    > \^佛告善現：「於意云何？夢中頗有真實修道，依彼修道有**離雜染**得清淨不？\^\^」（大正7，421a7-9）

[^38]: 《大般若波羅蜜多經》卷478〈83 無事品〉：

    > \^善現對曰：「不也！世尊！所以者何？夢所見法都無實事，非能施設、非所施設，修道尚無，況依修道有離雜染及得清淨！\^\^」（大正7，421a9-11）

[^39]: 生＋（中）【宋】【元】【明】【宮】。（大正25，722d，n.5）

[^40]: 《大般若波羅蜜多經》卷478〈83 無事品〉：

    > \^佛告善現：「於意云何？明鏡等中所現眾像，為有實事可依造業，由所造業或墮地獄、或墮傍生、或墮鬼界、或生人中、或生天上受苦樂不？\^\^」（大正7，421a11-14）

[^41]: 垢＋（淨）【石】。（大正25，722d，n.6）

[^42]: 〔淨〕－【石】。（大正25，722d，n.7）

[^43]: 澗（\^ㄐㄧㄢˋ\^\^）：1.兩山間的水溝。2.泛指澗谷、山谷。（《漢語大詞典》（六），p.149）

[^44]: （1）嚮＝響【宋】【元】【明】【宮】。（大正25，722d，n.8）

    > （2）嚮：4.通" 響 "。回聲，聲音。（《漢語大詞典》（三），p.536）

[^45]: 《大般若波羅蜜多經》卷478〈83 無事品〉：

    > \^佛告善現：「於意云何？山谷等中所發諸響，為有實事可依造業，由所造業或墮地獄、或墮傍生、或墮鬼界、或生人中、或生天上受苦樂不？\^\^」（大正7，421a21-24）

[^46]: 《大正藏》原作「如」，今依《高麗藏》作「汝」（第14冊，1328c13）。

[^47]: 相＝想【聖】。（大正25，722d，n.2）

[^48]: 《大般若波羅蜜多經》卷478〈83 無事品〉：

    > \^佛告善現：「於意云何？諸陽焰中現似水等，為有實事可依造業，由所造業或墮地獄、或墮傍生、或墮鬼界、或生人中、或生天上受苦樂不？\^\^」（大正7，421b2-5）

[^49]: 揵＝犍【明】。（大正25，722d，n.9）

[^50]: 廬觀：泛指樓閣亭臺。（《漢語大詞典》（三），p.1289）

[^51]: 無＋（有）【石】。（大正25，722d，n.10）

[^52]: 園＝薗【石】。（大正25，722d，n.11）

[^53]: 〔生〕－【石】。（大正25，722d，n.12）。

[^54]: 於＋（汝）【元】【明】。（大正25，722d，n.13）

[^55]: 《大般若波羅蜜多經》卷478〈83 無事品〉：

    > \^佛告善現：「於意云何？此中頗有實雜染者、清淨者不？\^\^」（大正7，421c24-25）

[^56]: 〔有〕－【宋】【宮】。（大正25，722d，n.14）

[^57]: 有＋（得）【元】【明】。（大正25，722d，n.15）

[^58]: 有＋（得）【宋】【元】【明】【宮】。（大正25，722d，n.16）

[^59]: 〔有〕－【石】。（大正25，722d，n.17）

[^60]: （無）＋淨【石】。（大正25，722d，n.18）

[^61]: 《大般若波羅蜜多經》卷478〈83 無事品〉：

    > \^佛告善現：「如雜染者及清淨者實無所有，由此因緣雜染、清淨亦非實有。所以者何？住我我所諸有情類虛妄分別，謂有雜染及清淨者，由此因緣謂有雜染及有清淨；非見實者謂有雜染及清淨者。如實見者知無雜染及清淨者，如是亦無雜染清淨實事可得，以一切法畢竟空故。\^\^」（大正7，421c26-422a4）

[^62]: 〔【論】〕－【宋】【宮】【聖】。（大正25，722d，n.19）

[^63]: （1）瞖＝翳【聖】。（大正25，723d，n.1）

    > （2）翳（\^ㄧˋ\^\^）：4.目疾引起的障膜。（《漢語大詞典》（九），p.676）

[^64]: 目＝自【聖】【石】。（大正25，723d，n.2）

[^65]: 何＋（有）【宋】【元】【明】。（大正25，723d，n.3）

[^66]: 〔其〕－【石】。（大正25，723d，n.4）

[^67]: （其）＋諸【石】。（大正25，723d，n.5）

[^68]: 案：經云「五道」，論說「六道」。

[^69]: 深＝染【宋】【元】【明】【宮】。（大正25，723d，n.6）

[^70]: （故）＋以【聖】【石】。（大正25，723d，n.7）

[^71]: 況＝所【石】。（大正25，723d，n.8）

[^72]: 生＝性【石】。（大正25，723d，n.9）

[^73]: 著＝若【宋】【元】【明】【宮】。（大正25，723d，n.10）

[^74]: 〔言〕－【石】。（大正25，723d，n.11）

[^75]: 曰＋（此是）【宋】【元】【明】【宮】。（大正25，723d，n.14）

[^76]: 多＋（許）【元】【明】【宮】【聖】【石】。（大正25，723d，n.15）

[^77]: 〔義實〕－【石】，〔義〕－【宋】【元】【明】【宮】。（大正25，723d，n.16）

[^78]: 念＝悲【宋】【元】【明】【宮】【聖】。（大正25，723d，n.17）

[^79]: 〔雖〕－【聖】。（大正25，723d，n.18）

[^80]: 〔故〕－【聖】。（大正25，723d，n.19）

[^81]: 〔業〕－【石】。（大正25，723d，n.21）

[^82]: 實＝有【聖】【石】。（大正25，723d，n.22）

[^83]: 《阿毘曇》：有垢有淨。（印順法師，《大智度論筆記》［H011］p.399）

[^84]: （1）若＋（無）【宋】【元】【明】【宮】【聖】【石】。（大正25，723d，n.23）

    > （2）《高麗藏》作「若眾生法無所屬」。（第14冊，1330c6-7）

[^85]: 無＋（所）【聖】【石】。（大正25，723d，n.24）

[^86]: 我＝身【宋】【宮】。（大正25，723d，n.26）

[^87]: 〔夫〕－【宋】【元】【明】【宮】。（大正25，723d，n.27）

[^88]: 〔我〕－【石】。（大正25，723d，n.28）

[^89]: 緣＝處【元】【明】【石】。（大正25，723d，n.29）

[^90]: 〔受〕－【聖】。（大正25，724d，n.1）

[^91]: 是＋（故）【石】。（大正25，724d，n.2）

[^92]: 〔故〕－【石】。（大正25，724d，n.3）

[^93]: 又＝人【石】。（大正25，724d，n.4）

[^94]: 垢＋（釋第八十五品）【聖】，（釋第八十四品竟）【石】。（大正25，724d，n.5）

[^95]: 平等品＝見實品【宮】。（大正25，724d，n.8）

[^96]: 八十六＋（有本作見實品）夾註【明】，（品）【宮】。（大正25，724d，n.9）

[^97]: 卷第九十六首【石】石山本無造號譯號，〔大智度論〕－【明】，〔大智......六〕十二字－【聖】，（大智......六）十二字＝（大智度經品第八十五平等品九十六）十\[一\>五\]字【石】。（大正25，724d，n.7）

[^98]: 〔【經】〕－【宋】【聖】。（大正25，724d，n.10）

[^99]: 《大品經義疏》卷10：

    > \^此下第二，明諸法畢竟平等不二。智以目品，品開七段：第一、因須菩提問，略說平等然；第二、益平等之行；第三、明平等果；四、釋平等義；第五、明故有一切教門；第六、明一切法平等；第七、出平等相。
    >
    > 今是初。前問，次答。問中為三：第一、領悟無垢淨，二、重難無垢淨，三、漸遣垢淨兩人。今是上品末云：「如實見者，無垢淨；不如實見者，有垢淨。」
    >
    > 「**須菩提白佛**」此語，思惟非但如實見者、無者二無垢淨。
    >
    > 「**不實見者，亦無垢淨**」下，何以故？解無義釋，以一切法無所有故，何有垢淨？
    >
    > 「**無所有中無垢淨**」下第二，重難明無垢淨，無所有斷見，此中何有垢淨？有所有中，是常**具**^※1^亦無垢淨；所以重難者，上既以無所有釋無垢淨，滅者下受故，更以二門推無也。
    >
    > 「**云何如實悟**^※2^」者第三，漸迷悟兩人，云何上品明有實見者，不垢淨不實見垢淨耶？\^\^（卍新續藏24，388c17-339a6）
    >
    > ※1案：「具」應作「見」。
    >
    > ※2案：「悟」或作「語」。

[^100]: 《大般若波羅蜜多經》卷478〈84 實說品〉：

    > \^爾時具壽善現白佛言：「世尊！諸見實者既無雜染及無清淨，不見實者亦無雜染及無清淨。所以者何？**以一切法無所有故**。世尊！諸實說者既無雜染及無清淨，不實說者亦無雜染及無清淨。所以者何？以一切法無自性故。世尊！**無自性法**既無雜染及無清淨，**有自性法**亦無雜染及無清淨，**諸有自性無自性法**亦無雜染及無清淨。所以者何？以一切法皆用無性為自性故。世尊！若見實者及實說者無染無淨，不見實者、不實說者亦無染淨；云何，世尊！有時說有清淨法耶？」\^\^（大正7，422a5-18）

[^101]: 《大般若波羅蜜多經》卷478〈84 實說品〉：

    > \^佛告善現：「我說一切法平等性為清淨法。\^\^」（大正7，422a16-17）

[^102]: 〔是淨〕－【宋】【元】【明】【宮】。（大正25，724d，n.17）

[^103]: 淨＋（須菩提）【聖】【石】。（大正25，724d，n.18）

[^104]: 《大般若波羅蜜多經》卷478〈84 實說品〉：

    > \^具壽善現復白佛言：「何謂一切法平等性？」
    >
    > 佛告善現：「諸法真如、法界、法性、不虛妄性、不變異性、平等性、離生性、法定、法住、實際、虛空界、不思議界，若佛出世、若不出世性相常住，是名一切法平等性，此平等性名清淨法。\^\^」（大正7，422a17-22）

[^105]: 《大般若波羅蜜多經》卷478〈84
    實說品〉：「\^此依世俗說為清淨，不依勝義。所以者何？勝義諦中既無分別亦無戲論，一切名字言語道斷。\^\^」（大正7，422a22-24）

[^106]: 《大品經義疏》卷10：

    > \^「**須菩提白佛**」下第二，意^※1^平等之行。論云：須菩提領解平等之義，但為新發意菩薩作問。問從上第一義，過一切言語生；別言一切法空，不可說。佛上〈差別品〉中，何得言菩薩從諸佛所聞諸法自性空也？發意求菩提，今問既如夢約^※2^無所有，云何發？以故願行耶？\^\^（卍新續藏24，339a12-16）
    >
    > ※1「意」疑「答」。（卍新續藏24，339d，n.2）
    >
    > ※2「約」疑「幻」。（卍新續藏24，339d，n.3）

[^107]: 《大般若波羅蜜多經》卷478〈84 實說品〉：

    > \^具壽善現復白佛言：「若一切法如夢、像、響、焰、影、幻、化及尋香城，雖現似有而無實事，諸菩薩摩訶薩云何依此非實有法，發趣無上正等覺心。\^\^」（大正7，422a24-27）

[^108]: 《大品經義疏》卷10：

    > \^佛反問：「明布施皆如夢不？」答云：「如夢。」此是破甚先心義也。
    >
    > 「**世尊！云何不虗妄諸行般若」**下，明虗妄法不成。以今明虗妄法不成，以今明虗妄法**不成脩行**也。
    >
    > **「是不實虗妄法，不得菩提」**下第三句，明虗妄法**不得菩提**也。\^\^（卍新續藏24，339a16-21）

[^109]: 言＝告【宋】【元】【明】【宮】。（大正25，724d，n.13）

[^110]: 《大般若波羅蜜多經》卷478〈84 實說品〉：

    > \^佛告善現：「於意云何？汝所說法，豈不一切如夢、像、響、焰、影、幻、化、尋香城耶？」\^\^（大正7，422b15-17）

[^111]: 〔如〕－【聖】【石】。（大正25，724d，n.14）

[^112]: 《大般若波羅蜜多經》卷478〈84 實說品〉：

    > \^佛告善現：「如是！如是！如汝所說。非實有法尚不能行布施波羅蜜多乃至般若波羅蜜多，況能圓滿！如是乃至非實有法尚不能行三十二大士相、八十隨好，況能圓滿！非實有法不能成辦所願事業，非實有法不能證得所求無上正等菩提。復次，善現！布施、淨戒、安忍、精進、靜慮、般若波羅蜜多，及餘無量無邊善法非實有故，不能證得所求無上正等菩提。善現當知！如是諸法一切皆是思惟造作，諸有思惟所造作法皆不能得一切智智。\^\^」（大正7，422b28-c9）

[^113]: 〔其〕－【聖】【石】。（大正25，724d，n.15）

[^114]: 《大品經義疏》卷10：

    > \^「是法然助道，不能答^※1^果」者，**上破始行之發心、修行、果三義。今破懈怠之人明三義，還成三句**，非不次第。先明**脩行**，二明得果，三明友^※2^心。今是初。論云：聽者聞是如夢行，是虗妄故，便生懈怠。會是虗妄何須行耶？今明佛如此行，雖是虗妄，而然助道。道者，如前三解，正亥智慧為道、涅槃為果，布施等是為^※3^道二──有為故然助道；涅槃之無為，不生不滅故，不可增益。如雨然助草木令增長，長不然益虗妄也。「無生無出」者，此領果相也。\^\^（卍新續藏24，339a21-b5）
    >
    > ※1「答」一作「益」。（卍新續藏24，339d，n.4）
    >
    > ※2「友」疑「發」。（卍新續藏24，339d，n.5）
    >
    > ※3「為」上一有「有」字。（卍新續藏24，339d，n.6）

[^115]: 意＝心【聖】。（大正25，724d，n.16）

[^116]: 《大般若波羅蜜多經》卷478〈84
    實說品〉：「\^復次，善現！**如是諸法於菩提道雖能引發，而於其果無資助用**，由此諸法無生、無起，無實相故。諸菩薩摩訶薩行深般若波羅蜜多時，從初發心雖起種種身、語、意善，謂若修行布施、淨戒、安忍、精進、靜慮、般若波羅蜜多，如是乃至若修行一切智、道相智、一切相智，而知一切如夢、像、響、焰、影、幻、化及尋香城皆非實有。\^\^」（大正7，422c9-16）

[^117]: 《大般若波羅蜜多經》卷478〈84
    實說品〉：「\^復次，善現！如是諸法雖非實有，若不圓滿，決定不能成熟有情、嚴淨佛土，證得無上正等菩提。謂菩薩摩訶薩若不圓滿布施、淨戒、安忍、精進、靜慮、般若波羅蜜多，乃至一切智、道相智、一切相智，決定不能成熟有情、嚴淨佛土，證得無上正等菩提。\^\^」（大正7，422c16-22）

[^118]: 《大般若波羅蜜多經》卷478〈84
    實說品〉：「\^復次，善現！是諸菩薩摩訶薩行深般若波羅蜜多時，隨所修住一切善法，皆如實知如夢乃至如尋香城，謂若修行布施、淨戒、安忍、精進、靜慮、般若波羅蜜多，能如實知如夢乃至如尋香城；如是乃至若修行一切智、道相智、一切相智，能如實知如夢乃至如尋香城；若成熟有情、嚴淨佛土，求趣無上正等菩提，能如實知如夢乃至如尋香城，亦如實知諸有情類心行差別如夢乃至如尋香城。\^\^」（大正7，422c22-423a1）

[^119]: 《大般若波羅蜜多經》卷478〈84
    實說品〉：「\^復次，善現！是諸菩薩摩訶薩行深般若波羅蜜多時，於一切法不取為有、不取為無，若由如是取故證得一切智智，亦知彼法如夢乃至如尋香城，不取為有、不取為無。所以者何？布施、淨戒、安忍、精進、靜慮、般若波羅蜜多乃至一切智、道相智、一切相智皆不可取故，善、非善法亦不可取故，有記、無記法亦不可取故，有漏、無漏法亦不可取故，世間、出世間法亦不可取故，有為、無為法亦不可取故。\^\^」（大正7，423a1-10）

[^120]: 可＋（得）【石】。（大正25，724d，n.17）

[^121]: 《大般若波羅蜜多經》卷478〈84
    實說品〉：「\^是菩薩摩訶薩知一切法不可取已，求趣無上正等菩提。所以者何？以一切法皆不可取、都無實事，如夢乃至如尋香城。不可取法不能證得不可取法，然諸有情於如是法不知不見，是菩薩摩訶薩為饒益彼諸有情故，求趣無上正等菩提。\^\^」（大正7，423a10-16）

[^122]: 修＋（習）【元】【明】。（大正25，724d，n.18）

[^123]: （住）＋住【宋】【元】【明】【宮】。（大正25，724d，n.19）

[^124]: 〔者〕－【宮】【聖】【石】。（大正25，724d，n.20）

[^125]: 相＝想【聖】。（大正25，724d，n.20-1）

[^126]: 《大般若波羅蜜多經》卷478〈84
    實說品〉：「\^復次，善現！是菩薩摩訶薩行深般若波羅蜜多時，見諸愚夫於非我中而住我想，於非有情住有情想，如是乃至於非知者住知者想，於非見者住見者想。是菩薩摩訶薩見是事已，深生憐愍，方便教化，令離顛倒妄想執著，安置無相甘露界中，住是界中不復現起我想乃至知、見者想，是時一切掉動、散亂、戲論、分別不復現行，心多安住寂靜淡泊無戲論界。\^\^」（大正7，423a20-28）

[^127]: 《大般若波羅蜜多經》卷478〈84
    實說品〉：「\^此依世俗，不依勝義；以勝義中無所執著，自他差別不可得故。\^\^」（大正7，423b1-3）

[^128]: 《大般若波羅蜜多經》卷478〈84 實說品〉：

    > \^爾時，具壽善現白佛言：「世尊！佛得無上正等覺時所證佛法，為依世俗說名為得，為依勝義說名得耶？\^\^」（大正7，423b4-6）

[^129]: 《大般若波羅蜜多經》卷478〈84 實說品〉：

    > \^佛告善現：「佛得無上正等覺時所證佛法，依世俗故說名為得，不依勝義；若依勝義，能得、所得俱不可得。所以者何？若謂此人得如是法，便有所得；有所得者便執有二；執有二者，不能得果、亦無現觀。\^\^」（大正7，423b6-10）

[^130]: 不＝無【石】。（大正25，724d，n.21）

[^131]: 果＋（得）【聖】。（大正25，724d，n.22）

[^132]: 《大般若波羅蜜多經》〈84 實說品〉卷478：

    > \^佛告善現：「執有二者，不能得果、亦無現觀，執無二者亦復如是，有所執故，如執有二；若不執二、不執不二，則名得果、亦名現觀。所以者何？若執由此便能得果、亦有現觀，及執由彼不能得果、亦無現觀，俱是戲論。非一切法平等性中有諸戲論；若離戲論，乃可名為法平等性。\^\^」（大正7，423b12-18）

[^133]: 《大般若波羅蜜多經》卷478〈84 實說品〉：

    > \^具壽善現復白佛言：「若一切法皆以無性而為自性，此中何謂法平等性？\^\^」（大正7，423b18-20）

[^134]: （1）《放光般若經》卷20〈86 諸法等品〉：

    > \^佛報言：「亦不有有，亦不無無，亦無言說，是則等覺。等覺法者，亦無言說，亦無有法說等覺者。等覺者以**過於諸法**，凡夫愚人去等覺遠。\^\^」（大正8，140b22-25）
    >
    > （2）《摩訶般若波羅蜜經》卷26〈86 平等品〉：
    >
    > \^佛言：「若無有有法、無有無法，亦不說諸法平等相，除平等更無餘法離一切法平等相。平等相者，若凡夫、若聖人，不能行、不能到。\^\^」（大正8，414c3-6）
    >
    > （3）《大般若波羅蜜多經》卷478〈84 實說品〉：
    >
    > \^佛告善現：「若於是處都無有性亦無無性，亦不可說為平等性，如是乃名法平等性。善現當知！法平等性既不可說亦不可知，除平等性無法可得，離一切法**無**平等性。善現！當知法平等性，異生聖者俱不能行，非彼境故。\^\^」（大正7，423b20-25）

[^135]: 《大般若波羅蜜多經》卷478〈84 實說品〉：

    > \^具壽善現復白佛言：「法平等性豈亦非佛所行境耶？\^\^」（大正7，423b25-26）

[^136]: 行＋（亦）【元】【明】。（大正25，725d，n.1）

[^137]: 《大般若波羅蜜多經》卷478〈84 實說品〉：

    > \^佛告善現：「法平等性，一切聖者皆不能行亦不能證，謂諸預流、若諸一來、若諸不還、若阿羅漢、若諸獨覺、若諸菩薩、若諸如來，皆不能以法平等性為所行境，此中一切戲論分別皆不行故。\^\^」（大正7，423b26-c1）

[^138]: 〔能〕－【宋】【宮】。（大正25，725d，n.2）

[^139]: 今＝若【石】。（大正25，725d，n.3）

[^140]: 〔諸〕－【聖】。（大正25，725d，n.4）

[^141]: 〔是一平等〕－【宋】【宮】。（大正25，725d，n.5）

[^142]: 平等＝切法【明】。（大正25，725d，n.6）

[^143]: 《大般若波羅蜜多經》卷478〈84 實說品〉：

    > \^佛告善現：「佛於諸法雖得自在，若平等性與佛有別，可言是佛所行境界，然**平等性與佛無別**，如何可說佛行彼境？善現當知！若諸異生法平等性，若諸預流、一來、不還、阿羅漢、獨覺、菩薩、如來法平等性，如是一切法平等性，皆同一相──所謂無相，是一平等無二無別，故不可說此是異生法平等性，廣說乃至此是如來法平等性。於此一法平等性中，諸平等性既不可得，於中異生及預流等差別之相亦不可得。\^\^」（大正7，423c3-13）

[^144]: 《大般若波羅蜜多經》卷478〈84 實說品〉：

    > \^具壽善現復白佛言：「若一切法平等性中，諸差別相皆不可得，則諸異生及預流等法及有情應無差別。\^\^」（大正7，423c13-15）

[^145]: 〔無〕－【宋】【元】【明】【宮】。（大正25，725d，n.7）

[^146]: 〔間〕－【宋】【元】【明】【宮】。（大正25，725d，n.8）

[^147]: 《大般若波羅蜜多經》卷478〈84 實說品〉：

    > \^佛告善現：「於意云何？佛、法、僧寶法平等性各各別耶？\^\^」（大正7，423c20-21）

[^148]: 無＋（有）【宋】【元】【明】【宮】。（大正25，725d，n.9）

[^149]: 《大般若波羅蜜多經》卷478〈84 實說品〉：

    > \^善現對曰：「如我解佛所說義者，佛、法、僧寶法平等性皆無差別。所以者何？佛、法、僧寶法平等性，如是一切皆非相應非不相應，無色、無見、無對、一相──所謂無相。然佛世尊於無相法方便善巧，建立種種法及有情名相差別，所謂此是異生及法，乃至此是如來及法。\^\^」（大正7，423c21-27）

[^150]: 〔當知〕－【石】。（大正25，725d，n.10）

[^151]: 處天＝天處【聖】【石】。（大正25，725d，n.11）

[^152]: 《大般若波羅蜜多經》卷478〈84
    實說品〉：「\^復次，善現！於意云何？若諸如來應正等覺不證無上正等菩提，設證無上正等菩提，不為有情建立諸法名相差別，諸有情類為能自知此是地獄，此是傍生，此是鬼界，此是人，此是天，......此是三寶，此是三乘──諸有情類於如是等差別名相能自知不？\^\^」（大正7，423c29-424a26）

[^153]: 法＋（平）【宋】【元】【明】【宮】【聖】。（大正25，725d，n.12）

[^154]: 《大般若波羅蜜多經》卷478〈84 實說品〉：

    > \^佛告善現：「是故如來於無相法方便善巧，雖為有情建立種種差別名相，而於諸法平等性中能無所動；雖於有情作大恩德，而於其中能不取相。\^\^」（大正7，424a28-b3）

[^155]: 中＋（亦）【石】「中」。（大正25，725d，n.13）

[^156]: 〔異〕－【宋】【元】【明】【宮】【聖】【石】。（大正25，725d，n.14）

[^157]: 〔故〕－【宋】【元】【明】【宮】。（大正25，725d，n.15）

[^158]: 〔能〕－【聖】【石】。（大正25，725d，n.16）

[^159]: 《大般若波羅蜜多經》卷478〈84 實說品〉：

    > \^具壽善現復白佛言：「若諸異生及諸聖者并一切法平等之性無差別者，今一切法及諸有情相各異故性亦應異，是則法性亦應各異，謂色乃至識相各異故性亦應異，......有漏、無漏法相各異故性亦應異，世間、出世間法相各異故性亦應異，有為、無為法相各異故性亦應異。
    >
    > 世尊！如是法等相若各異，是則法性亦應各異，云何於諸異相法等，可得安立法性一相？**云何菩薩摩訶薩行深般若波羅蜜多時，不分別法及諸有情有種種性**？若菩薩摩訶薩不分別法及諸有情有種種性，則應不能行深般若波羅蜜多；若不能行甚深般若波羅蜜多，則應不能從一菩薩地至一菩薩地；......若定不能於諸佛所種諸善根，則應不能嚴淨佛土、成熟有情；若定不能嚴淨佛土、成熟有情，則應不能證得無上正等菩提，轉正法輪度有情眾，令其永離惡趣生死。\^\^」（大正7，424b10-425a10）

[^160]: 《大般若波羅蜜多經》卷478〈84 實說品〉：

    > \^佛告善現：「如汝所言：若諸異生及諸聖者并一切法平等之性無差別者，今一切法及諸有情相各異故性亦應異，是則法性亦應各異，云何於諸異相法等，可得安立法性一相？云何菩薩摩訶薩行深般若波羅蜜多時，不分別法及諸有情有種種性乃至廣說？\^\^」（大正7，425a10-16）

[^161]: 《大般若波羅蜜多經》卷478〈84 實說品〉：

    > \^佛告善現：「於意云何？於空性中法等異相為可得不？謂色異相廣說乃至一切有為、無為異相為可得不？\^\^」（大正7，425a19-21）

[^162]: 《大般若波羅蜜多經》卷478〈84 實說品〉：

    > \^佛告善現：「由此當知法平等性非即一切愚夫異生，非離一切愚夫異生，如是乃至非即如來、應、正等覺，非離如來、應、正等覺；法平等性非即色，非離色，非即受、想、行、識，非離受、想、行、識，如是乃至非即有為及無為法，非離有為及無為法。\^\^」（大正7，425a23-28）

[^163]: 法＝性【宋】【元】【明】【宮】。（大正25，725d，n.17）

[^164]: 法＝性【宋】【元】【明】【宮】。（大正25，725d，n.17-1）

[^165]: 《大般若波羅蜜多經》卷478〈84
    實說品〉：「\^善現當知！若有為界、若無為界，如是二界非合非散，無色、無見、無對、一相──所謂無相。\^\^」（大正7，425b2-4）

[^166]: 《大般若波羅蜜多經》卷478〈84
    實說品〉：「\^一切如來、應、正等覺依世俗說不依勝義。所以者何？非勝義中身行、語行、意行可得，非離身行、語行、意行勝義可得。善現當知！即有為法及無為法平等法性說名勝義，非離一切有為、無為別有勝義。\^\^」（大正7，425b4-9）

[^167]: 行＝成【宋】【宮】【聖】。（大正25，725d，n.18）

[^168]: 《大般若波羅蜜多經》卷478〈84
    實說品〉：「\^是故菩薩摩訶薩行深般若波羅蜜多時，不動勝義而行菩薩摩訶薩行，成熟有情、嚴淨佛土，證得無上正等菩提，轉妙法輪度有情眾，令其永離生老病死，證得究竟常樂涅槃。\^\^」（大正7，425b9-13）

[^169]: （1）無＝中【宋】【元】【明】【宮】【聖】【石】。（大正25，725d，n.19）

    > （2）案：《大正藏》原作「無」，今依【宋】【元】【明】【宮】【聖】【石】及前後文義作「中」。

[^170]: 〔實〕－【石】。（大正25，725d，n.20）

[^171]: 〔平〕－【宋】【元】【明】【宮】。（大正25，725d，n.21）

[^172]: 〔法〕－【宋】【宮】。（大正25，726d，n.1）

[^173]: 知＝智【聖】。（大正25，726d，n.2）

[^174]: 觀＝視【元】【明】。（大正25，726d，n.3）

[^175]: 知＝智【石】。（大正25，726d，n.4）

[^176]: 〔作〕－【宋】【宮】。（大正25，726d，n.5）

[^177]: 說＝法【宋】。（大正25，726d，n.6）

[^178]: 法＋（法）【宮】。（大正25，726d，n.7）

[^179]: 時＝是【石】。（大正25，726d，n.8）

[^180]: 出＋（無）【元】【明】【聖】【石】。（大正25，726d，n.9）

[^181]: 語言＝言語【石】。（大正25，726d，n.10）

[^182]: 〔相〕－【宋】【宮】。（大正25，726d，n.11）

[^183]: 〔可〕－【宋】【宮】。（大正25，726d，n.12）

[^184]: 來＝求【明】。（大正25，726d，n.13）

[^185]: （1）怜＝憐【明】【聖】【石】。（大正25，726d，n.14）

    > （2）怜（\^ㄌㄧㄢˊ\^\^）：同"憐"。1.哀憐，憐憫。2.憐愛，喜愛。（《漢語大詞典》（七），p.482）

[^186]: 〔所〕－【石】。（大正25，726d，n.15）

[^187]: 求＝而【聖】。（大正25，726d，n.16）

[^188]: 薄＝漸【石】。（大正25，726d，n.17）

[^189]: 《正觀》（6），p.218：「\^菩薩自利益，亦利益眾生\^\^」，參見《大智度論》卷66（大正25，525a3-28）、卷85（大正25，652b3-5）、卷87（大正25，666c2-667b6）、卷89（大正25，688b19-c8）。

[^190]: 〔是〕－【宋】【宮】。（大正25，726d，n.18）

[^191]: 斷滅＝折減【元】【明】【宮】。（大正25，726d，n.19）

[^192]: 自能＝能自【宋】【元】【明】【宮】。（大正25，726d，n.20）

[^193]: 己＝巳【聖】【石】。（大正25，726d，n.21）

[^194]: 〔但〕－【石】。（大正25，726d，n.22）

[^195]: 着＝於【宋】【元】【明】【宮】【聖】【石】。（大正25，726d，n.23）

[^196]: 妄＝望【聖】【石】。（大正25，726d，n.24）

[^197]: 是＋（名）【聖】【石】。（大正25，726d，n.25）

[^198]: 怨＝惡【石】。（大正25，726d，n.26）

[^199]: 亦＝示【石】。（大正25，727d，n.1）

[^200]: 即是＝是即【聖】【石】。（大正25，727d，n.2）

[^201]: 〔說〕－【石】。（大正25，727d，n.3）

[^202]: 〔是〕－【宋】【宮】。（大正25，727d，n.4）

[^203]: 詰＝鞊【聖】【宮】【石】。（大正25，727d，n.5）

[^204]: 《維摩詰所說經》卷中〈9
    入不二法門品〉（大正14，550b28-551c26）。

[^205]: 〔入〕－【宋】【元】【明】【宮】。（大正25，727d，n.6）

[^206]: 名＝各【宋】，〔名〕－【石】。（大正25，727d，n.7）

[^207]: 〔法〕－【宋】【宮】【聖】【石】。（大正25，727d，n.8）

[^208]: 不＋（憂）【宋】【元】【明】【宮】【聖】。（大正25，727d，n.9）

[^209]: 〔說〕－【宋】【元】【明】【宮】。（大正25，727d，n.10）

[^210]: 《正觀》（6），p.219：參見《大智度論》卷78〈65
    稱揚品〉：「\^第一義即是平等法，但以異名說。\^\^」（大正25，612c15-16）

[^211]: （佛亦）＋不【石】。（大正25，727d，n.11）

[^212]: 〔言〕－【石】。（大正25，727d，n.12）

[^213]: 〔大〕－【元】【明】【聖】【石】。（大正25，727d，n.13）

[^214]: 唯＝雖【宋】【元】【明】【宮】。（大正25，727d，n.14）

[^215]: 〔佛〕－【宋】【元】【明】【宮】。（大正25，727d，n.15）

[^216]: 事＝相【聖】。（大正25，727d，n.16）

[^217]: 〔知〕－【宋】【元】【明】【宮】。（大正25，727d，n.17）。

[^218]: 人＝夫【宋】【元】【明】【宮】【聖】【石】。（大正25，727d，n.18）

[^219]: 不＝無【石】。（大正25，727d，n.19）

[^220]: 是＝若【明】。（大正25，728d，n.1）

[^221]: 空＝虛【石】。（大正25，728d，n.15）

[^222]: 實＋（爾）【元】【明】。（大正25，728d，n.15）

[^223]: 空＝爾【石】。（大正25，728d，n.15）

[^224]: 〔相〕－【宋】【元】【明】【宮】。（大正25，728d，n.15）

[^225]: 〔有〕－【石】。（大正25，728d，n.1）

[^226]: 不＋（可）【石】。（大正25，728d，n.3）

[^227]: 「有為法中**先有**無為性」、「破有為即是無為」即在說明「有為法實相即是無為」。

    > （1）參見《大智度論》卷6〈1 序品〉：
    >
    > \^問曰：「虛空有相，汝不知故言無，無色處是虛空相。」
    >
    > 答曰：「不爾！無色是名破色，**更無異法**，如燈滅，更無法。」\^\^（大正25，102c26-103a11）
    >
    > （2）參見《大智度論》卷72〈54 大如品〉：
    >
    > \^須菩提白佛言：「世尊！是般若波羅蜜相，隨順一切法無所障礙。」何以故？於般若波羅蜜亦不著。說不障礙因緣：「如虛空等故。」譬如壁中先有空相，小兒以橛釘之力少故不入，大力者能入；行者亦如是，色等諸法中自有如實相，智慧力少故不能令空，大智者能知，是故說：「諸法無礙如虛空平等。\^\^」（大正25，563c24-564a2）

[^228]: 〔也〕－【宋】【宮】【聖】，也＋（釋第八十五品竟）【石】。（大正25，728d，n.14）
