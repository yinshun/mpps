\`187\`慧日佛學班第02期

**《大智度論》卷7**

**〈初品中佛土願釋論第十三〉**

**（大正25，108a22-111a21）**

釋厚觀（2007.03.31）

**\$壹、菩薩發願，無量功德成就**

> **\$一、釋「願受無量諸佛世界」**
>
> \^【**經**】願受無量諸佛世界。\^\^[^1]
>
> 【**論**】
>
> **\$（一）淨世界願四種**（印順法師，《大智度論筆記》〔C014〕p.208）
>
> 諸菩薩見諸佛世界無量嚴淨，發種種願。[^2]
>
> 有佛世界都（108b）無眾苦，乃至無三惡之名者；菩薩見已，自發願言：我作佛時，世界無眾苦，乃至無三惡之名，亦當如是。
>
> 有佛世界七寶莊嚴，晝夜常有清淨光明，無有日月；便發願言：我作佛時，世界常有嚴淨光明，亦當如是。
>
> 有佛世界一切眾生皆行十善，有大智慧，衣被飲食，應念而至；便發願言：我作佛時，世界中眾生，衣被飲食，亦當如是。
>
> 有佛世界純諸菩薩，如佛色身三十二相，光明徹照，乃至無有聲聞、辟支佛名，亦無女人，一切皆行深妙佛道，遊至十方，教化一切；便發願言：我作佛時，世界中眾生，亦當如是。
>
> 如是等無量佛世界種種嚴淨，願皆得之。以是故名「\^願受無量諸佛世界\^\^」。
>
> **\$（二）行業得報，何須立願**[^3]
>
> 問曰：諸菩薩行業清淨，自得淨報，何以要須立願然後得之？譬如田家得穀，豈復待願？
>
> 答曰：
>
> **\$1、願為導御，能有所成；行同願別，得果不同**（印順法師，《大智度論筆記》〔C014〕p.208）
>
> 作福無願，無所摽[^4]立，願為導御，能有所成。譬如銷金，隨師所作，金無定也。如佛所說：「\^有人修少施福，修少戒福，不知禪法；聞人中有富樂人，心常念著，願\`188\`樂不捨，命終之後，生富樂人中。復有人修少施福，修少戒福，不知禪法；聞有四天王天處、三十三天，夜摩天、兜率陀天、化樂天（專念色欲，化來從己）他化自在天（此天他化色欲，與之行欲，展轉如是，故名他化自在），心常願樂，命終之後，各生其中──此皆願力所得。\^\^」
>
> 菩薩亦如是，修淨世界願，然後得之。以是故知，因願受勝果。
>
> **\$2、行須願資**（印順法師，《大智度論筆記》〔C014〕p.208）
>
> 復次，莊嚴佛世界事大，獨行功德不能成故，要須願力。譬如牛力雖能挽車，要須御者能有所至；淨世界願亦（108c）復如是，**福德如牛，願如御者**。
>
> **\$3、願能增福**（印順法師，《大智度論筆記》〔C014〕p.208）
>
> 問曰：若不作願，不得福耶？
>
> 答曰：雖得，不如有願；**願能助福，常念所行，福德增長**。
>
> **\$（三）以願力故罪有量，福無量**（印順法師，《大智度論筆記》〔C014〕p.208）
>
> 問曰：若作願得報，如人作十惡，不願地獄，亦不應得地獄報？
>
> 答曰：罪福雖有定報，但作願者修少福，有願力故得大果報，如先說。[^5]罪中報苦，一切眾生皆願得樂，無願苦者，是故不願地獄。以是故，**福有無量報，罪報有量**。
>
> 有人言：最大罪在阿鼻地獄，一劫受報；最大福在非有想非無想處，受八萬大劫報。諸菩薩淨世界願，亦無量劫，入道得涅槃，是為常樂。
>
> **\$※ 聲聞法、菩薩法罪福差別**
>
> 問曰：如〈泥黎品〉[^6]中謗般若波羅蜜罪，此間劫盡，復至他方泥黎中，何以言「最大罪受地獄中一劫報」？
>
> 答曰：佛法為眾生故，有二道教化：一者、佛道，二者、聲聞道。
>
> **聲聞道**中作五逆罪人，佛說受地獄一劫[^7]；**菩薩道**中破佛法人，說此間劫盡，復至他方受無量罪。
>
> **\`189\`聲聞法**最第一福，受八萬劫；**菩薩道**中大福，受無量阿僧祇劫。
>
> 以是故，福德要須願，是名「\^願受無量諸佛世界\^\^」。
>
> **\$二、釋「念無量佛土、念佛三昧」**
>
> \^【**經**】念無量佛土，諸佛三昧常現在前。\^\^[^8]
>
> 【**論**】
>
> **\$（一）釋「無量佛土」**
>
> 無量佛土，名十方諸佛土。
>
> **\$（二）釋「諸佛三昧常現在前」**
>
> **\$1、念佛三昧釋名**
>
> 念佛三昧，名十方三世諸佛，常以心眼見，如現在前。[^9]
>
> **\$2、二種念佛三昧**
>
> 問曰：云何為念佛三昧？
>
> 答曰：念佛三昧有二種：一者、**聲聞法**中，於一佛身，心眼見滿十方。（109a）
>
> 二者、**菩薩道，**於無量佛土中，念三世十方諸佛。[^10]
>
> 以是故言「\^念無量佛土，諸佛三昧常現在前\^\^」。
>
> **\$3、念佛三昧之特勝**[^11]
>
> 問曰：如菩薩三昧種種無量，何以故但讚是菩薩念佛三昧常現在前？
>
> 答曰：
>
> **\$（1）念佛得入佛道中故**（印順法師，《大智度論筆記》〔A023〕p.44）
>
> 是菩薩念佛故，**得入佛道中**。以是故，念佛三昧常現在前。
>
> **\$（2）遍除煩惱及先世罪，餘三昧所不及故**（印順法師，《大智度論筆記》〔A023〕p.44）
>
> 復次，念佛三昧**能除種種煩惱及先世罪**；餘諸三昧，有能除婬不能除瞋，有能除瞋不能除婬，有能除癡不能除婬、恚，有能除三毒不能除先世罪。是念佛三昧，能除種種煩惱、種種罪。
>
> **\$（3）有大福德速滅罪苦故**（印順法師，《大智度論筆記》〔A023〕p.44）
>
> \`190\`復次，念佛三昧**有大福德，能度眾生**；是諸菩薩欲度眾生，諸餘三昧無如此念佛三昧福德**能速滅諸罪**者。
>
> 如說：\^昔有五百估客，入海採寶；值摩伽羅魚王開口，海水入中，船去駃疾。船師問樓上人：「汝見何等？」答言：「見三日出，白山羅列，水流奔趣，如入大坑。」船師言：「是摩伽羅魚王開口，一是實日，兩日是魚眼，白山是魚齒，水流奔趣是入其口。我曹[^12]了[^13]矣！各各求諸天神以自救濟！」是時諸人各各求其所事，都無所益。中有五戒優婆塞語眾人言：「吾等當共稱南無佛，佛為無上，能救苦厄！」眾人一心同聲稱南無佛。是魚先世是佛破戒弟子，得宿命智，聞稱佛聲心自悔悟，即便合口，船人得脫。\^\^[^14]
>
> 以念佛故，能除重罪、濟諸苦厄，何況念佛三昧！
>
> **\$（4）菩薩所尊所重應常念故**（印順法師，《大智度論筆記》〔A023〕p.44）
>
> 復次，佛為法王，菩薩為法將，所尊所重唯佛世尊，是故應常念佛。
>
> **\$（5）念佛得諸功德勝利故**（印順法師，《大智度論筆記》〔A023〕p.44）
>
> 復次，**常念佛得種種功德利**。譬如大臣特蒙恩寵常念其主；菩薩亦如是，**知種種功德、無量智慧皆從佛**（109b）**得，知恩重故常念佛**。
>
> **\$※ 云何常念佛，不行餘三昧**
>
> 汝言「\^云何常念佛，不行餘三昧\^\^」者，
>
> 今言「常念」，亦不言「不行餘三昧」；行念佛三昧多，故言「常念」。
>
> 復次，先雖說空、無相、無作三昧[^15]，未說「念佛三昧」，是故今說。
>
> **\$\`191\`三、釋「能請無量諸佛」**
>
> \^【**經**】能請無量諸佛。\^\^
>
> 【**論**】
>
> **\$（一）二種勸請諸佛：請轉法輪、請佛住世**
>
> 「請**」**有二種[^16]：
>
> **\$1、請轉法輪**
>
> 一者、佛初成道，菩薩夜三、晝三六時禮請；偏袒右肩，合掌言：「十方佛土無量諸佛初成道時未轉法輪，我某甲請一切諸佛為眾生轉法輪度脫一切。」
>
> **\$2、請佛住世**
>
> 二者、諸佛欲捨無量壽命入涅槃時，菩薩亦夜三時、晝三時，偏袒右肩，合掌言：「十方佛土無量諸佛，我某甲請令久住世間，無央數劫度脫一切，利益眾生。**」**
>
> 是名「\^能請無量諸佛\^\^」。
>
> **\$（二）諸佛必應說法度眾，何須勸請；又未見十方無量諸佛，云何可請**
>
> 問曰：諸佛之法，必[^17]應說法廣度眾生，請與不請法自應爾，何以須請？
>
> 若於自前面請諸佛則可，今十方無量佛土諸佛亦不自見，云何可請？
>
> 答曰：
>
> **\$1、諸佛雖不待人請，請者亦能得福**
>
> **諸佛雖必應說法，不待人請，請者亦應得福**。如大國王雖多美饍，有人請者必得恩福，錄[^18]其心故。又如慈心念諸眾生令得快樂，眾生雖無所得，念者大得其福。請佛說法亦復如是。
>
> **\$2、有佛若無人請者，便入涅槃而不說法**
>
> 復次，**有諸佛無人請者，便入涅槃而不說法**。
>
> 如《法華經》[^19]中多寶世尊，無人請故便入涅槃。後化佛身及七寶塔，證說《法華經》故，一時出現。
>
> 亦如須扇多佛，弟子本行未熟，便捨入涅槃，留化佛一劫以度眾生。
>
> 今是釋迦文尼佛，得道後五十七日寂不說法；[^20]自言：「\^我法甚深，難解難知！一切眾生縛著世法，無能解者，不如默（109c）然入涅槃樂。\^\^**」**是時，諸菩薩及釋提桓因、\`192\`梵天王諸天合掌敬禮，請佛為諸眾生初轉法輪。佛時默然受請，後到波羅㮏鹿林中轉法輪。
>
> 如是云何言請無所益！
>
> **\$3、雖眾生不面請佛，佛常見其心亦聞彼請；假令諸佛不聞不見，請佛亦有福德**
>
> 復次，佛法等觀眾生，無貴無賤，無輕無重；有人請者，為其請故便為說法。雖眾生不面請佛，佛常見其心亦聞彼請；假令諸佛不聞不見，請佛亦有福德，何況佛悉聞見而無所益？
>
> **\$（三）何故正以二事勸請**
>
> 問曰：既知請佛有益，何以正以二事請？
>
> 答曰：
>
> **\$1、有人謂佛貪壽、愛著於法，為除眾疑故須請**
>
> 餘不須請，此二事要必須請；若不請而說，有外道輩言：「體道常定，何以著法，多言多事？」以是故，須請而說。
>
> 若有人言：「若知諸法相，不應**貪壽**久住世間而不早入涅槃。」以是故須請。
>
> 若不請而說，人當謂佛**愛著於法**，欲令人知；以是故，要待人請而轉法輪。
>
> 諸外道輩自著於法，若請、若不請而自為人說；佛於諸法不著不愛，為憐愍眾生故，有請佛說者，佛便為說，諸佛不以無請而初轉法輪。如偈說：
>
> \^諸佛說何實，何者是不實，實之與不實，二事不可得。[^21]
>
> 如是真實相，不戲於諸法；憐愍眾生故，方便轉法輪。\^\^[^22]
>
> **\$2、佛為斷老、病、死，不答十四難故**
>
> 復次，佛若無請而自說法者，是為自顯自執法，應必答十四難。[^23]今諸天請佛說法，但為斷老、病、死，無戲論處，是故不答十四難無咎。[^24]以是因緣故，須請而轉法輪。
>
> **\$\`193\`3、若佛不請而說，外道所譏；梵天自請，則外道心伏**
>
> 復次，佛在人中生，用大人法故，雖有大悲，不請不說；若不請而說，外道所譏。以是故，初（110a）要須請。又復外道宗事梵天，梵天自請，則外道心伏。
>
> **\$4、菩薩行懺悔、隨喜、勸請三事，轉近得佛，以是故須請**
>
> 復次，菩薩法，晝三時、夜三時常行三事：
>
> 一者、清旦[^25]偏袒右肩，合掌禮十方佛，言：「\^我某甲若今世、若過世無量劫，身口意惡業罪，於十方現在佛前**懺悔**，願令滅除，不復更作。\^\^**」**中、暮、夜三亦如是。
>
> 二者、念十方三世諸佛所行功德，及弟子眾所有功德，**隨喜**勸助。
>
> 三者、勸請現在十方諸佛初**轉法輪**，及**請諸佛久住世間**無量劫，度脫一切。[^26]
>
> 菩薩行此三事，功德無量，轉近得佛。以是故須請。
>
> **\$四、釋「能斷種種見、纏及諸煩惱」**
>
> \^【**經**】能斷種種見、纏及諸煩惱。\^\^
>
> 【**論**】
>
> **\$（一）釋「見、纏、煩惱」**
>
> **\$1、釋「見」**[^27]
>
> ^（1）^**見**有二種：一者常，二者斷。
>
> **常見**者，見五眾常，心忍樂；**斷見**者，見五眾滅，心忍樂。
>
> 一切眾生多墮此二見中。菩薩自斷此二，亦能除一切眾生二見，令處中道。
>
> ^（2）^復有二種見：有見、無見。
>
> ^（3）^復有三種見：一切法忍，一切法不忍，一切法亦忍亦不忍。
>
> ^（4）^復有四種見：^a、^世間常，世間無常，世間亦常亦無常，世間亦非常亦非無常。
>
> ^b、^我及世間有邊、無邊亦如是。
>
> ^c、^有死後如去，有死後不如去，有死後如去不如去，有死後亦不如去亦不不如去。
>
> ^（5）^復有五種見：身見、邊見、邪見、見取、戒取。
>
> 如是等種種諸見，乃至六十二見斷[^28]。如是諸見，種種因緣生，種種智門觀，種種師邊聞──如是種種相，能為種種結使作因，能與眾生種種苦，是名種種見。
>
> \`194\`「見」義，後當廣說。[^29]
>
> **\$2、釋「纏」**
>
> 纏者，十纏：瞋纏、覆罪纏、睡纏、眠纏、戲纏、掉纏、無慚纏、無愧纏、慳纏、嫉纏。[^30]
>
> 復次，一切煩惱結繞心故，盡名為纏[^31]。
>
> **\$3、釋「煩惱」**
>
> 煩惱者，能令心煩，能作惱故，名為煩惱。
>
> ^（1）^煩惱有二（110b）種：內著，外著。
>
> 內著者，五見、疑、慢等；外著者，婬、瞋等；無明內外共。
>
> ^（2）^復有二種結：一、屬愛，二、屬見。
>
> ^（3）^復有三種：屬婬，屬瞋，屬癡。
>
> 是名煩惱。
>
> **\$（二）纏與煩惱之數類**
>
> **纏**者，有人言十纏，有人言五百纏。
>
> **煩惱**名一切結使：結有九結，使有七，合為九十八結。[^32]
>
> 如《迦旃延子阿毘曇》義中說：十纏、九十八結，為百八煩惱。[^33]
>
> \`195\`《犢子兒阿毘曇》中結使亦同纏，有五百。
>
> **\$（三）釋「能斷見、纏、煩惱」**
>
> 如是諸煩惱，菩薩能種種方便自斷，亦能巧方便斷他人諸煩惱。
>
> \^如佛在時，三人為伯[^34]、仲[^35]、季[^36]，聞毘耶離國婬女人名菴羅婆利，舍婆提有婬女人名須曼那，王舍城婬女人名優鉢羅槃那。有三人各各聞人讚三女人端正無比，晝夜專念，心著不捨，便於夢中夢與從事。覺已心念：「彼女不來，我亦不往，而婬事得辦。」因是而悟：「一切諸法皆如是耶？」於是往到颰陀婆羅菩薩所問是事。颰陀婆羅答言：「諸法實爾，皆從念生。」如是種種為此三人方便巧說諸法空，是時三人即得阿鞞跋致。\^\^[^37]
>
> 是諸菩薩亦復如是，為諸眾生種種巧說法，斷諸見、纏、煩惱。是名「\^能斷種種見、纏及諸煩惱\^\^」。
>
> **\$五、釋「遊戲出生百千三昧」**
>
> \^【**經**】**遊戲出生百千三昧**[^38]**。**\^\^
>
> 【**論**】諸菩薩禪定心調，清淨智慧方便力故，能生種種諸三昧。
>
> **\$（一）釋「三昧」**
>
> 何等為三昧？善心一處住不動，是名\^三昧\^\^。
>
> 復有三種三昧：有覺有觀、無覺有觀、無覺無觀三昧。[^39]
>
> 復有四種三昧：欲界繫三昧、色界繫三昧、無色界繫三昧、不繫三昧。
>
> **\$（二）釋「出生」**
>
> 是中所用菩薩三昧，如先說，[^40]於佛三昧中未滿，勤行勤修故，言\^能出生\^\^。
>
> **\$\`196\`※ 菩薩出生百千種三昧之理由**
>
> 問曰：諸菩薩何以故出生遊（110c）戲是百千種三昧？
>
> 答曰：眾生無量，心行不同，有利有鈍，於諸結使有厚有薄；是故菩薩行百千種三昧，斷其塵勞。譬如為諸貧人欲令大富，當備種種財物，一切備具，然後乃能濟諸貧者。又復如人欲廣治諸病，當備種種眾藥，然後能治。菩薩亦如是，**欲廣度眾生故，行種種百千三昧**。
>
> **\$（三）釋「遊戲」**
>
> 問曰：但當出生此三昧，何以故復遊戲其中？
>
> 答曰：菩薩心生諸三昧，欣樂出入自在，名之為「戲」，非結愛戲也。
>
> 「戲」名自在；如師子在鹿中自在無畏故，名為「戲」。
>
> 是諸菩薩於諸三昧有自在力，能出能入亦能如是。
>
> 餘人於三昧中，^（1）^能自在入，不能自在住、自在出；
>
> ^（2）^有自在住，不能自在入、自在出；
>
> ^（3）^有自在出，不能自在住、自在入；
>
> ^（4）^有自在入、自在住，不能自在出；
>
> ^（5）^有自在住、自在出，不能自在入。
>
> 是諸菩薩能三種自在故，言\^遊戲出生百千三昧。\^\^
>
> **\$六、菩薩成就無量功德**
>
> \^【**經**】諸菩薩如是等無量功德成就。\^\^[^41]
>
> 【**論**】是[^42]諸菩薩共佛住，欲讚其功德，無量億劫不可得盡。以是故，言無量功德成就。

**\$貳、二十二位菩薩名號**

\^【**經**】其名曰：颰陀婆羅菩薩（秦言善守）、剌那伽羅菩薩（秦言寶積）、導師菩薩、那羅達菩薩、星得菩薩、水天菩薩、主天菩薩、大意菩薩、益意菩薩、增意菩薩、不虛見菩薩、善進菩薩、勢勝菩薩、常勤菩薩、不捨精進菩薩、日藏菩薩、不缺意菩薩、觀世音菩薩、文殊尸利菩薩（秦言妙德）[^43]、執寶印菩薩、常舉手菩薩、彌勒菩薩，如是等無量千萬億那由他諸菩薩摩訶薩，皆是補處紹尊位者。\^\^

【**論**】如是等諸菩薩，共佛住王舍（111a）城耆闍崛山中。

> **\$一、獨說二十二菩薩名之理由**
>
> 問曰：如是菩薩眾多，何以獨說二十二菩薩名？
>
> 答曰：諸菩薩無量千萬億，說不可盡，若都說者，文字所不能載。
>
> 復次，是中二種菩薩：居家、出家。
>
> ^\`197\`（1）^善守等十六菩薩，是**居家菩薩**；颰陀婆羅居士菩薩，是王舍城舊人；寶積王子菩薩，是毘耶離國人；星得長者子菩薩，是瞻波國人；導師居士菩薩，是舍婆提國人；那羅達婆羅門菩薩，是彌梯羅國人；水天優婆塞菩薩。[^44]
>
> ^（2）^慈氏、妙德菩薩等，是**出家菩薩**。
>
> ^（3）^觀世音菩薩等，**從他方佛土來**。
>
> 若說**居家**，攝一切居家菩薩；**出家、他方**亦如是。
>
> **\$二、善守菩薩最在前說之理由**
>
> 問曰：善守菩薩有何殊勝，最在前說？若最大在前，應說遍吉[^45]、觀世音、得大勢菩薩等；若最小在前，應說肉身初發意菩薩等。
>
> 答曰：不以大，不以小，以善守菩薩是王舍城舊人，白衣菩薩中最大。佛在王舍城欲說般若波羅蜜，以是故最在前說。
>
> 復次，是善守菩薩，無量種種功德，如《般舟三昧》[^46]中，佛自現前讚其功德。
>
> **\$三、諸菩薩於十方佛土皆補佛處，故言紹尊位者**
>
> 問曰：若彌勒菩薩應稱補處[^47]，諸餘菩薩何以復言紹[^48]尊位者？
>
> 答曰：是諸菩薩於十方佛土皆補佛處。

**〈大智度初品中放光釋論第十四〉**[^49]

**（大正25，111a22-114c2）**

**\$壹、佛入三昧王三昧，一切三昧悉入其中**

\^【**經**】爾時，世尊自敷[^50]師子座，結加趺坐，直身繫念在前，入三昧王三昧，一切三昧悉入其中。\^\^

\`198\`【**論**】

> **\$一、釋「佛自敷師子座」**
>
> 問曰：佛有侍者及諸菩薩，何以故自敷師子座？
>
> 答曰：此是佛所化成，欲以可適[^51]大眾，以是故，阿難不能得敷。
>
> 復次，佛心化作，故言自敷。
>
> **\$※ 釋「師子座**
>
> 問曰：何以名師子座？為佛化作師子，為實師子來，為金銀木石作師子（111b）耶？又，師子非善獸故，佛所不須，亦無因緣故，不應來！
>
> 答曰：是號名師子，非實師子也。**佛為人中師子，佛所坐處若床若地，皆名師子座**。譬如今者國王坐處，亦名師子座。
>
> 復次，王呼健人，亦名人師子；人稱國王，亦名人師子。又如師子，四足獸中獨步無畏，能伏一切；**佛**亦如是，**於九十六種道中一切降伏無畏故，名人師子**。
>
> **\$二、釋「結跏趺坐」**
>
> 問曰：多有坐法，佛何以故唯用結加趺坐？
>
> 答曰：
>
> **\$（一）結加趺坐最安隱，不疲極；魔王見之其心憂怖；眾人見之皆大歡喜**
>
> 諸坐法中結加趺坐最安隱，不疲極；此是坐禪人坐法，攝持手足，心亦不散；又於一切四種身儀中，最安隱。
>
> 此是禪坐取道法坐，魔王見之，其心憂怖。
>
> 如是[^52]坐者，出家人法，在林樹下結加趺坐，眾人見之，皆大歡喜，知此道人必當取道。[^53]如偈說：
>
> \^若結加趺坐，身安入三昧；威德人敬仰，如日照天下。
>
> 除睡嬾覆心，身輕不疲懈；覺悟亦輕便，安坐如龍蟠[^54]。
>
> 見畫加趺坐，魔王亦愁怖，何況入道人，安坐不傾動。\^\^
>
> 以是故，結加趺坐。
>
> **\$\`199\`（二）佛教弟子結加趺直身坐**
>
> 復次，佛教弟子應如是坐。有外道輩，或常翹足求道，或常立，或荷[^55]足，[^56]如是狂狷[^57]，心沒邪海，形不安隱。以是故，佛教弟子結加趺直身坐。
>
> **\$三、釋「直身繫念」**
>
> 何以故**直身**？心易正故，其身直坐則心不嬾；端心正意，**繫念**在前。若心馳散，攝之令還。欲入三昧故，種種馳念皆亦攝之──如此**繫念**，入三昧王三昧。
>
> **\$四、釋「三昧王三昧」**[^58]
>
> **\$（一）釋名**
>
> **\$1、此三昧於諸三昧中最第一自在，故名三昧王三昧**
>
> 云何名三昧王三昧？是三昧於諸三（111c）昧中最第一自在，能緣無量諸法。如諸人中王第一，王中轉輪聖王第一，一切天上天下佛第一；此三昧亦如是，於諸三昧中最第一。
>
> **\$※ 何故獨稱三昧王三昧為第一**
>
> 問曰：若以佛力故，一切三昧皆應第一，何以故獨稱三昧王為第一？
>
> 答曰：雖應以佛神力故，佛所行諸三昧皆第一，然諸法中應有差降[^59]。如轉輪聖王眾寶，雖勝一切諸王寶，然此珍寶中自有差別，貴賤懸殊。
>
> **\$※ 三昧王三昧何定攝**（印順法師，《大智度論筆記》〔A057〕p.96）
>
> 是三昧王三昧，何定攝？何等相？
>
> **\$（1）或言在第四禪中**（印順法師，《大智度論筆記》〔A057〕p.96）
>
> 有人言：三昧王三昧名為自在相，善五眾攝，在第四禪[^60]中。何以故？
>
> ^（1）^一切諸佛於第四禪中行見諦道，得阿那含，即時十八心中得佛道。[^61]
>
> ^\`200\`（2）^在第四禪中捨壽，於第四禪中起，入無餘涅槃；
>
> ^（3）^第四禪中有八生住處[^62]，背捨、勝處、一切入多在第四禪中。[^63]
>
> ^（4）^第四禪名不動，無遮禪定法[^64]。欲界中諸欲遮禪定心，初禪中覺觀心動，二禪中大喜動，三禪中大樂動，四禪中無動。
>
> ^（5）^復次，初禪火所燒，二禪水所及，三禪風所至[^65]，四禪無此三患；無出入息，捨念清淨。
>
> 以是故，三昧王三昧應**在第四禪中**，如好寶物置之好藏。
>
> **\$（2）或言唯佛能知**（印順法師，《大智度論筆記》〔A057〕p.96）
>
> 更有人言：佛三昧誰能知其相？一切諸佛法，一相無相，無量、無數、不可思議。諸餘三昧尚不可量、不可數、不可思議，何況三昧王三昧！如此三昧，**唯佛能知**。如佛神足、持戒尚不可知，何況三昧王三昧！
>
> **\$2、一切三昧皆入其中，故名三昧王三昧**
>
> 復次，三昧王三昧，諸一切[^66]三昧皆入其中故，名三昧王三昧。譬如閻浮提眾川萬流皆入大海，亦如一切民人[^67]皆屬國王。
>
> **\$（二）佛何故入三昧王三昧**（印順法師，《大智度論筆記》〔A057〕p.96）
>
> 問曰：佛一切智無所不知，何以故入此三昧王三昧，然（112a）後能知？
>
> 答曰：
>
> **\$1、欲明智慧從緣生故**（印順法師，《大智度論筆記》〔A057〕p.96）
>
> **欲明智慧從因緣生故**，止外道六師輩言「\^我等智慧一切時常有、常知\^\^」故。以是故言「佛入三昧王三昧故知，不入則不知」。
>
> 問曰：若如是者，佛力減劣！
>
> 答曰：入是三昧王三昧時，不以為難，應念即得；非如聲聞、辟支佛、諸小菩薩方便求入。
>
> **\$\`201\`2、令六通無限故**（印順法師，《大智度論筆記》〔A057〕p.96）
>
> 復次，入是三昧王三昧中，**令六神通通徹十方，無限無量**。
>
> **\$3、欲現大神力故**（印順法師，《大智度論筆記》〔A057〕p.96）
>
> 復次，佛入三昧王三昧，種種**變化現大神力**。若不入三昧王三昧而現神力者，有人心念：「佛用幻力、呪術力，或是大力龍神力，或是天，非是人。何以故？一身出無量身，種種光明變化故，謂為非人。」斷此疑故，佛入三昧王三昧。
>
> **\$4、非諸凡聖所知故**（印順法師，《大智度論筆記》〔A057〕p.96）
>
> 復次，佛若入餘三昧中，諸天、聲聞、辟支佛或能測知；雖言佛神力大而猶可知，敬心不重。以是故，**入三昧王三昧中，一切諸眾聖，乃至十住菩薩不能測知──**不知佛心何所依、何所緣。以是故，佛入三昧王三昧。
>
> **\$5、欲放光令見故**（印順法師，《大智度論筆記》〔A057〕p.96）
>
> 復次，佛有時放大光明，現大神力：如生時、得道時、初轉法輪時、諸天聖人大集會時、若破外道時，皆放大光明。
>
> **今欲現其殊特故，放大光明，令十方一切天人眾生及諸阿羅漢、辟支佛、菩薩皆得見知**。以是故，入三昧王三昧。
>
> **\$6、以功德力示現光明神力最上故**
>
> 復次，光明神力有下、中、上。
>
> ^（1）^呪**術、幻術**能作光明變化，下也；
>
> ^（2）^諸天龍神**報得光明神力**，中也；
>
> ^（3）^入諸三昧，**以今世功德心力，放大光明現大神力**，上也。
>
> 以是故，佛入三昧王三昧。
>
> **\$（三）一切三昧悉入三昧王三昧中**[^68]
>
> 問曰：如諸三昧各各相，云何一切三昧悉[^69]入其中？
>
> 答曰：
>
> **\$1、得此三昧王三昧時，一切三昧皆得**
>
> 得是三昧王三昧時，**一切三昧悉得**，故言悉入（112b）其中。
>
> 是三昧力故，**一切諸三昧皆得**，無量無數，不可思議。以是故名為入。
>
> **\$2、入此三昧王三昧中，一切三昧欲入即入**
>
> 復次，入是三昧王三昧中，**一切三昧欲入即入**。
>
> **\$3、入此三昧王三昧，能觀諸三昧相**
>
> 復次，入是三昧王三昧，**能觀一切三昧相**，如山上觀下。
>
> **\$\`202\`4、入此三昧王三昧中，能觀一切十方世界及一切眾生**
>
> 復次，佛入是三昧王三昧中，**能觀一切十方世界，亦能觀一切眾生**。
>
> 以是故，入三昧王三昧。

**\$貳、釋「佛從三昧起，以天眼觀世界，舉身微笑」**

\^【**經**】爾時，世尊從三昧安庠[^70]而起，以天眼觀視世界，舉身微笑。\^\^

【**論**】

> **\$一、云何佛從三昧王三昧起觀視世界**
>
> 問曰：云何世尊入三昧王三昧無所施作，而從定起觀視世界？
>
> 答曰：佛入是三昧王三昧，一切佛法寶藏悉開悉看。是三昧王三昧中觀已，自念：「我此法藏無量無數，不可思議！」然後從三昧安庠而起，以天眼觀眾生，知眾生貧苦。
>
> **\$二、佛何故舉身微笑**
>
> 此法藏者從因緣得，一切眾生皆亦可得，但坐[^71]癡冥[^72]，不求不索[^73]。以是故，舉身微笑。
>
> **\$三、佛有佛眼等，何以用天眼觀視世界**
>
> 問曰：佛有佛眼、慧眼、法眼，勝於天眼，何以用天眼觀視世界？
>
> 答曰：^（1）^**肉眼**所見不遍故；
>
> ^（2）^**慧眼**知諸法實相；
>
> ^（3）^**法眼**見是人以何方便、行何法得道；
>
> ^（4）^**佛眼**名一切法現前了了知。
>
> ^（5）^今**天眼**緣世界及眾生無障無礙，餘眼不爾。
>
> **慧眼、法眼、佛眼**雖勝，非見眾生法；[^74]
>
> **\`203\`欲見眾生，唯以二眼：肉眼、天眼**。**以肉眼不遍**[^75]**，有所障故，用天眼觀。**
>
> **\$※ 此眼為佛所觀，何以名為「天眼」**
>
> 問曰：今是眼在佛，何以名為天眼？
>
> 答曰：
>
> **\$（一）持戒、禪定行力得，非是生分故，名為天眼**
>
> 此眼多在天中，天眼所見，不礙山壁樹木。若人精進、持戒、禪定行力得，非是生分。以是故，名為天眼。
>
> **\$（二）人多貴天，佛隨人心，故名天眼**
>
> 復次，人多貴天，以天為主，佛隨人心，以是故，名為天眼。
>
> **\$（三）三種天（名天、生天、淨天）中，佛是淨天中尊**
>
> 復次，天有三種：名天、生天、淨天。
>
> **名天**：天王、天子是也。
>
> **生天**：（112c）釋、梵諸天是也。
>
> **淨天**：佛、辟支佛、阿羅漢是也。
>
> **淨天中尊者是佛，今言天眼亦無咎也**。
>
> **\$四、合說「佛以天眼觀視世界，舉身微笑」**
>
> \^天眼觀視世界\^\^者，以世界眾生常求安樂而更得苦；心著吾我，是中實無吾我──眾生常畏苦而常行苦，如盲人求好道，反墮深坑。
>
> 如是等種種觀已，\^舉[^76]身微笑。\^\^
>
> **\$五、笑從口生或眼笑，云何言一切身笑**
>
> 問曰：笑從口生，或時眼笑，今云何言一切身笑？
>
> 答曰：佛，世界中尊，得自在，能令一切身如口、如眼，故皆能笑。
>
> 復次，**一切毛孔皆開，故名為笑**；由口笑歡喜故，一切毛孔皆開。
>
> **\$六、佛至尊重，何以故笑**
>
> 問曰：佛至尊重，何以故笑？
>
> 答曰：
>
> **\$（一）佛有大因緣，欲說摩訶般若波羅蜜故**
>
> 如大地，不以無事及小因緣而動；佛亦如是，若無事及小因緣則不笑，今大因緣故一\`204\`切身笑。云何為大？**佛欲說摩訶般若波羅蜜**，無央數眾生當續佛種，是為大因緣。
>
> **\$（二）一切眾生亦可得大智慧如佛故**
>
> 復次，佛言：「\^我世世曾作小虫、惡人，漸漸集諸善本，得大智慧；今自致[^77]作佛，神力無量最上最大。一切眾生亦可得爾，云何空受勤苦而墮小處？\^\^」[^78]以是故笑。
>
> **\$（三）有小因大果，小緣大報故**
>
> 復次，有小因大果、小緣大報。如求佛道，讚一偈，一稱南無佛，燒一捻香，必得作佛；[^79]何況聞知諸法實不生不滅、不不生不不滅，而行因緣業亦不失！以是事故笑。
>
> **\$（四）佛種種方便，因笑放光，欲教化眾生令心調柔，令信受般若故**
>
> 復次，般若波羅蜜相，清淨如虛空，不可與，不可取。佛種種方便，光明神德，欲教化一切眾生令心調柔，然後能信受般若波羅蜜。以是故，因笑放光。
>
> **\$（五）諸法空、無言說，而佛為眾生說法令得解脫，此是第一希有難事故**
>
> 笑有種種因緣：有人歡喜而笑，有人瞋恚而笑，有輕人而笑，有見異事而笑，有見可羞恥事而笑，有見殊方異俗而笑，有見希有難事而笑。[^80]
>
> 今是第一（113a）希有難事：**諸法相，不生不滅，真空無字無名，無言無說；而欲作名立字，為眾生說令得解脫，是第一難事。**譬如百由旬大火聚，有人負乾草入火中過，不燒一葉，是甚為難。
>
> 佛亦如是，持八萬法眾名字草，入諸法實相中，不為染著火所燒，直過無礙，是為甚難，以是難事故笑。如是種種希有難事故，舉身微笑。

**\$參、佛八現神力**[^81]

> **\$（壹）出身分光**（印順法師，《大智度論筆記》〔A003〕p.6）
>
> **\$一、足下放光**
>
> \^【**經**】從足下千輻相輪中，放六百萬億光明。\^\^[^82]
>
> 【**論**】
>
> **\$\`205\`（一）佛先放身光之理由**
>
> 問曰：佛何以故先放身光？
>
> 答曰：
>
> **\$1、令眾生心信清淨恭敬故**
>
> 上笑因緣中已答[^83]，今當更說。有人見佛無量身放大光明，心信清淨恭敬故，知非常人。
>
> **\$2、佛欲現智慧光明神相故**
>
> 復次，佛欲現智慧光明神相故，先出身光，眾生知佛身光既現，智慧光明亦應當出。
>
> **\$3、令眾生捨本所樂，令心離欲故**
>
> 復次，一切眾生常著欲樂，五欲中第一者色；見此妙光，心必愛著，捨本所樂；令其心漸離欲，然後為說智慧。
>
> **\$（二）佛光明與諸天光明之差異**
>
> 問曰：其餘天人亦能放光，佛放光明有何等異？
>
> 答曰：諸天人雖能放光，有限有量；日月所照，唯四天下；
>
> 佛放光明，滿三千大千世界，三千大千世界中出，遍至下方。
>
> 餘人光明，唯能令人歡喜而已；
>
> 佛放光明，能令一切聞法得度，以是為異。
>
> **\$（三）先從足下放光之理由**
>
> 問曰：如一身中，頭為最上，何以故先從足下放光？
>
> 答曰：身得住處，皆由於足。
>
> 復次，一身中雖頭貴而足賤，佛不自貴光，不為利養，以是故於賤處放光。
>
> 復次，諸龍、大蛇、鬼神，從口中出光，毒害前物；若佛口放光明，眾生怖畏，是何大光！復恐被害，是故從足下放光。
>
> **\$※ 身光是諸光之本，得可度眾生轉增無限**
>
> 問曰：足下六百萬億光明，乃至肉（113b）髻，是皆可數；三千大千世界尚不可滿，何況十方！
>
> 答曰：此身光是諸光之本，從本，枝流無量無數。譬如迦羅求羅虫[^84]，其身微細，得風轉大，乃至能吞食一切；光明亦如是，得可度眾生轉增無限。
>
> **\$二、從足至肉髻各各皆大放光明**
>
> \^【**經**】足十指、兩踝、兩𨄔[^85]、兩膝、兩髀[^86]、腰、脊、腹、背、臍、心、胸德字、\`206\`肩、臂、手十指、項、口、四十齒、鼻兩孔、兩眼、兩耳、白毫相、肉髻，各各放六百萬億光明。\^\^
>
> 【**論**】
>
> **\$（一）足下光明已能遍照，何用身分各各放光**
>
> 問曰：足下光明能照三千大千及十方世界，何用身分各各放六百萬億光明？
>
> 答曰：
>
> **\$1、足下光明照下方，餘方不滿故**
>
> 我先言**足下光明照下方，餘方不滿，是故更放身分光明**。
>
> **\$2、足為立處，故佛先足下放光，餘一切身分亦皆有神力**
>
> 有人言：一切身分，足為立處故最大，餘不爾；是故佛初放足下六百萬億光明以示眾生。如三十二相中初種足下安住相，一切身分皆有神力。
>
> **\$（二）依何三昧，依何神通，何禪定中放此身光**
>
> 問曰：依何三昧、依何神通、何禪定中放此光明？
>
> 答曰：
>
> **\$1、三昧王三昧、如意通、第四禪中火勝處、火一切入放此身光**
>
> **三昧王三昧**中放此光明，六通中**如意通**、四禪中**第四禪**放此光明。第四禪中**火勝處**[^87]**、火一切入**[^88]，此中放光明。
>
> **\$2、佛若不入三昧亦恒放常光**
>
> 復次，佛初生時、初成佛時、初轉法輪時皆放無量光明滿十方，何況說摩訶般若波羅蜜時而不放光？譬如轉輪聖王珠寶，常有光明照王軍眾，四邊各一由旬；佛亦如是，眾生緣故，**若不入三昧，恒放常光**。何以故？佛眾法寶成故。
>
> **\$三、佛放大光明能遍照三千大千世界及十方無量世界**
>
> \^【**經**】從是諸光出大光明，遍照三千大千世界。從三千大千世界，遍照東方如恒河沙等諸世界，南西北方、四維、上下亦復如是。若有眾生遇斯光者，必得阿耨多羅三藐三菩（113c）提。\^\^
>
> 【**論**】
>
> **\$（一）佛光明火氣應當上揚，云何能遍至十方**
>
> 問曰：如火相上焰，水相下潤，風相傍行；是光明火氣應當上去，云何遍滿三千大千世界及十方世界？
>
> 答曰：
>
> **\$1、光明有火氣、水氣二種，火亦非皆上揚**
>
> 光明有二種：一者火氣，二者水氣。日珠[^89]火氣，月珠水氣。火相雖焰上，而人身中火上下遍到。日火亦爾，是故夏月地水盡熱。以是故，知火不皆上。
>
> **\$\`207\`2、佛力故，能遍至十方**
>
> 復次，是光明，佛力故，遍至十方；譬如強弓遣[^90]箭，隨所向至。
>
> **\$（二）佛光照耀次第**
>
> 問曰：何以先照東方，南、西、北後？
>
> 答曰：以日出東方為上故，佛隨眾生意，先照東方。
>
> 復次，俱有一難。若先照南方，當言：「何以不先照東、西、北方？」若先照西方、北方亦爾。
>
> **\$（三）佛光幾時當滅**
>
> 問曰：光明幾時當滅？
>
> 答曰：佛用神力欲住便住，捨神力便滅。佛光如燈，神力如脂，**若佛不捨神力，光不滅也**。
>
> \^【**經**】光明出過東方如恒河沙等世界，乃至十方亦復如是。\^\^[^91]
>
> 【**論**】
>
> **\$（四）釋「三千大千世界」**
>
> 問曰：云何為三千大千世界？
>
> 答曰：
>
> **\$1、釋名**
>
> 佛《雜阿含》[^92]中分別說：千日、千月、千閻浮提、千衢陀尼[^93]、千欝怛羅越[^94]、千弗婆提[^95]、千須彌山、千四天王天處、千三十三天、千夜摩天、千兜率陀天、千化自在天、千他化自在天、千梵世天、千大梵天，是名**小千世界**，名周利[^96]。
>
> 以周利千世界為一，一數至千，名**二千中世界**。
>
> 以二千中世界為一，一數至千，名**三千大千世界**。初千小，二千中，第三名大千。千千重數，故名大千；二過復千，故言三千。是合集名。
>
> **\$2、大千世界時分**
>
> **\$（1）百億日月乃至大梵天，一時生滅**（印順法師，《大智度論筆記》〔A056〕p.93）
>
> 百億日月乃至百億大梵天，是名三千大千世界。是一時生、一時滅。[^97]
>
> **\$\`208\`（2）一劫生，一劫住，一劫滅**
>
> 有人言：住時一劫，滅時一劫，還生時一劫。
>
> 是三千大千世界，大劫亦三種破：水、火、風；
>
> 小劫亦三種破：（114a）刀、病、飢。[^98]
>
> **\$3、大千世界住處**
>
> 此三千大千世界在虛空中；風上水，水上地，地上人。[^99]須彌山有二天處：四天處，三十三天處。餘殘夜摩天等，福德因緣七寶地，風舉空中；乃至大梵天，皆七寶地，皆在風上。[^100]
>
> 是三千大千世界光明遍照，照竟，餘光過出，照東方如恒河沙等諸世界；南西北方、四維、上下，亦復如是。
>
> **\$（五）光遠照應漸減乃至滅盡，云何佛光能不滅**
>
> 問曰：是光遠照，云何不滅？
>
> 答曰：光明以佛神力為本，本在故不滅。譬如龍泉，龍力故水不竭。是諸光明以佛心力故，遍照十方，中間不滅。
>
> **\$（六）云何常以恒河沙等為喻**
>
> 問曰：如閻浮提中種種大河，亦有過恒河者，何以常言「恒河沙等」？
>
> 答曰：
>
> **\$1、恒河沙多故**
>
> 恒河沙多，餘河不爾。
>
> **\$2、佛弟子眼見易了故**
>
> 復次，是恒河是佛生處、遊行處，弟子眼見，故以為喻。
>
> **\$3、閻浮提四大河中恒河最大，眾所識知，皆敬重故**
>
> 復次，佛出閻浮提，閻浮提四大河北邊出，入四方大海中。北邊雪山中，有阿那婆達多池；是池中有金色七寶蓮華，大如車蓋。阿那婆達多龍王，是七住大菩薩。是池四邊有四流水：東方象頭，南方牛頭，西方馬頭，北方師子頭。東方象頭出恒河，底有金沙；南方牛頭出辛頭河，底亦有金沙；西方馬頭出婆叉河，底亦有金沙；北方師子頭出私陀河，底亦有金沙。是四河皆出北山：恒河出北山入東海，辛頭河出\`209\`北山入南海，婆叉河出北山入西海，私陀河出北山入北海。是**四河中，恒河最大**；四遠諸人經書，皆以恒河為福德吉河，若入中洗者，諸罪垢惡皆悉除盡。**以人敬事此河，皆共識知故，以恒河沙為喻**。[^101]
>
> **\$4、恒河世世不轉名字故**
>
> 復次，餘河名字喜轉，此恒河世世不轉，以是故，以恒河沙為喻，不取餘河。（114b）
>
> **\$（七）恒河沙數有幾許**
>
> 問曰：恒河中沙，為有幾許？
>
> 答曰：**一切算數所不能知，唯有佛及法身菩薩能知其數。**佛及法身菩薩，一切閻浮提中微塵生滅多少，皆能數知，何況恒河沙？
>
> \^如佛在祇桓外林中樹下坐，有一婆羅門來到佛所問佛：「此樹林有幾葉？」
>
> 佛即時便答：「有若干數。」
>
> 婆羅門心疑：「誰證知者？」
>
> 婆羅門去至一樹邊，取一樹上少葉藏，還問佛：「此樹林定有幾葉？」
>
> 即答：「今少若干葉。」如其所取語之。
>
> 婆羅門知已，心大敬信，求佛出家，後得阿羅漢道。\^\^[^102]
>
> 以是故，知佛能知恒河沙數。
>
> **\$（八）有幾許人值佛光明必得無上菩提**
>
> 問曰：有幾許人值佛光明必得阿耨多羅三藐三菩提？若值光明便得道者，佛有大慈，何以不常放光明令一切得道？何須持戒、禪定、智慧，然後得道？
>
> 答曰：眾生種種因緣得度不同：有禪定得度者，有持戒說法得度者，有光明觸身而得度者。譬如城有多門入處，各各至處不異。有人光明觸身而得度者，有若見光明、若觸身不得度者。
>
> **\$\`210\`（貳）出毛孔光**（印順法師，《大智度論筆記》〔A003〕p.6）
>
> \^【**經**】爾時，世尊舉身毛孔皆亦微笑而放光明，遍照三千大千世界，復至十方如恒河沙等世界。若有眾生遇斯光者，必得阿耨多羅三藐三菩提。\^\^
>
> 【**論**】
>
> 問曰：上已舉身微笑，今何以故復一切毛孔皆笑？
>
> 答曰：舉身微笑是麁分，今**一切毛孔皆笑是細分**。
>
> 復次，先舉身微笑光明有數，今**一切毛孔皆笑，有光明而無數**。
>
> 復次，先舉身光明所未度者，**今值毛孔光明，即便得度**。譬如搖樹取果，熟者前墮；若未熟者，更須後搖。又如捕魚，前網（114c）不盡，後網乃得。
>
> 笑因緣，如上說。[^103]

【附錄】「七使與九十八結」補充說明（《大智度論》卷7（大正25，110b5））

+---------------+----------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------+
| **七使**      | **三界九十八結**                                                                                                                                                                                                                                                                                                                 |
+:====:+:======:+:================:+:================:+:================:+:================:+:================:+:================:+:================:+:================:+:================:+:================:+:================:+:================:+:================:+:================:+:================:+:================:+:================:+
|               | 欲　　界                                                                                     | 色　　界                                                                                     | 無 色 界                                                                                     | 總數                                |
|               +---------------------------------------------------------------------------+------------------+---------------------------------------------------------------------------+------------------+---------------------------------------------------------------------------+------------------+                                     |
|               | 見　　道                                                                  | > 修道           | 見　　道                                                                  | > 修道           | 見　　道                                                                  | > 修道           |                                     |
|               +------------------+------------------+------------------+------------------+                  +------------------+------------------+------------------+------------------+                  +------------------+------------------+------------------+------------------+                  |                                     |
|               | > 苦諦           | > 集諦           | > 滅諦           | > 道諦           |                  | > 苦諦           | > 集諦           | > 滅諦           | > 道諦           |                  | > 苦諦           | > 集諦           | > 滅諦           | > 道諦           |                  |                                     |
+---------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+
| 欲貪          | ○                | ○                | ○                | ○                | ○                |                  |                  |                  |                  |                  |                  |                  |                  |                  |                  | 5                | 98               |
+---------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+                  |
| 有貪          |                  |                  |                  |                  |                  | ○                | ○                | ○                | ○                | ○                | ○                | ○                | ○                | ○                | ○                | 10               |                  |
+---------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+                  |
| 瞋恚          | ○                | ○                | ○                | ○                | ○                |                  |                  |                  |                  |                  |                  |                  |                  |                  |                  | 5                |                  |
+---------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+                  |
| 慢            | ○                | ○                | ○                | ○                | ○                | ○                | ○                | ○                | ○                | ○                | ○                | ○                | ○                | ○                | ○                | 15               |                  |
+---------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+                  |
| 無明          | ○                | ○                | ○                | ○                | ○                | ○                | ○                | ○                | ○                | ○                | ○                | ○                | ○                | ○                | ○                | 15               |                  |
+------+--------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+                  |
| > 見 | 身　見 | ○                |                  |                  |                  |                  | ○                |                  |                  |                  |                  | ○                |                  |                  |                  |                  | 3                |                  |
|      +--------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+                  |
|      | 邊　見 | ○                |                  |                  |                  |                  | ○                |                  |                  |                  |                  | ○                |                  |                  |                  |                  | 3                |                  |
|      +--------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+                  |
|      | 邪　見 | ○                | ○                | ○                | ○                |                  | ○                | ○                | ○                | ○                |                  | ○                | ○                | ○                | ○                |                  | 12               |                  |
|      +--------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+                  |
|      | 見取見 | ○                | ○                | ○                | ○                |                  | ○                | ○                | ○                | ○                |                  | ○                | ○                | ○                | ○                |                  | 12               |                  |
|      +--------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+                  |
|      | 戒禁取 | ○                |                  |                  | ○                |                  | ○                |                  |                  | ○                |                  | ○                |                  |                  | ○                |                  | 6                |                  |
+------+--------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+                  |
| 疑            | ○                | ○                | ○                | ○                |                  | ○                | ○                | ○                | ○                |                  | ○                | ○                | ○                | ○                |                  | 12               |                  |
+---------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+------------------+

[^1]: 《放光般若經》卷1：「\^願攝無數無量佛國。\^\^」（大正8，1a23-24）

    > 《光讚經》卷1：「\^攝取佛土無限之願。\^\^」（大正8，147a26）
    >
    > 《大般若波羅蜜多經》卷401（第二分）：「\^攝受大願無邊佛土。\^\^」（大正7，1b28-29）

[^2]: 菩薩發願，參見《大品般若經》卷17〈58
    夢行品〉（大正8，347b-349b），《大智度論》卷75〈58
    釋夢中入三昧品〉（大正25，588c-591a）。

[^3]: 願為導御能有所成，行同願別得果不同，行須願資，願能增福。（印順法師，《大智度論筆記》〔C014〕p.208）

[^4]: （1）摽（ㄅㄧㄠ）：（三）3.通「標」。標志，標示。（《漢語大字典》（三），p.1944）

    > （2）標：13.樹立，建立。15.准的，准則。（《漢語大詞典》（四），p.1261）

[^5]: 參見釋厚觀、郭忠生合編，〈《大智度論》之本文相互索引〉，《正觀》（6），p.26：《大智度論》卷7（大正25，108b14-27）。

[^6]: 參見釋厚觀、郭忠生合編，〈《大智度論》之本文相互索引〉，《正觀》（6），p.26：《摩訶般若波羅蜜經》卷11〈41
    信毀品〉（大正8，304c7-28）；《放光般若經》卷9〈42
    泥犁品〉（大正8，62b26-63a25）；《大般若波羅蜜多經》卷435〈39
    地獄品〉（大正7，187c2-29）；《道行般若經》卷3（大正8，441b）；《大明度經》卷3（大正8，488a）；《摩訶般若鈔經》卷3〈5
    地獄品〉（大正8，523a）；《小品般若波羅蜜經》卷8〈8
    泥犁品〉（大正8，550c）。

    > 另參見Lamotte（1944, p.407, n.3）。

[^7]: 參見Lamotte（1944, p.407,
    n.1）：《中阿含經》卷27（112經）《阿奴波經》：「\^阿難！我不見此世，天及魔、梵、沙門、梵志，從人至天，謂我一向記如提和達哆。所以者何？阿難！我一向記提和達哆必至惡處生地獄中，住至一劫不可救濟。\^\^」（大正1，600c18-21）

    > 《阿耨風經》卷1：「\^阿難！我一向記禘婆達兜墮惡趣泥犁中，住一劫難可救。此阿難！我不見禘婆達兜有白法如毛髮；若見者，亦不一向記禘婆達兜墮惡趣泥犁中，住一劫難可救。是故阿難！我不見禘婆達兜有白法如毛髮，是故我一向記禘婆達兜墮惡趣泥犁中，住一劫難可救。\^\^」（大正1，854a14-20）
    >
    > 《增壹阿含經》卷5：「\^記彼提婆達兜受罪一劫不可療治。所以然者？提婆達兜愚癡，貪著利養，起染著心作五逆惡，身壞命終入地獄中。\^\^」（大正2，567c10-13）
    >
    > 另參見《大毘婆沙論》卷116（大正27，601c8-602b5）。

[^8]: 《放光般若經》卷1：「\^無量諸佛所行三昧皆現在前。\^\^」（大正8，1a24-25）

    > 《光讚經》卷1：「\^常三昧定，目覩無數諸佛世界。\^\^」（大正8，147a27）
    >
    > 《大般若波羅蜜多經》卷401（第二分）：「\^普於十方無數諸佛等持正念，常能現前。\^\^」（大正7，1b29-c1）

[^9]: 念佛三昧：心眼見佛現前。（印順法師，《大智度論筆記》〔C002〕p.181）

[^10]: 念佛三昧：大小二乘不同。（印順法師，《大智度論筆記》〔C002〕p.181）

[^11]: 念佛三昧：1、念佛故，得入佛道中，2、念佛三昧能除三毒及先世罪，餘所不及，3、有大福德能度眾生，餘所不及，4、知恩重故，5、所尊重故，常念佛。（印順法師，《大智度論筆記》〔C002〕p.181）

[^12]: 我曹：我們。（《漢語大詞典》（五），p.212）

[^13]: 了：結束，了結。《廣雅‧釋詁四》：「了，訖也。」（《漢語大字典》（一），p.48）

    > 案：此「了矣」一詞於《大智度論》出現多次：
    >
    > （1）《大智度論》卷17：「\^王思惟言：若十二年不雨，我國**了矣**，無復人民。\^\^」（大正25，183b3-4）
    >
    > （2）《大智度論》卷23：「\^婆羅門聞之，兩拳打頭、搥胸、吁嘔：我當云何破此淨法？我為**了矣**！棄捨緣事馳還本國。\^\^」（大正25，231c20-22）
    >
    > （3）《大智度論》卷35：「\^太子言：諸尼健子輩**了矣**！\^\^」（大正25，321b16-17）

[^14]: 《賢愚經》卷6〈29
    富那奇緣品〉：「\^爾時復有五百賈客，相與結要，欲入大海。......來至中道嶮難之處，眾人咸見閻浮提內有三日現。怪問導師：今三日出，是何**[端應]{.underline}**？導師答言：汝等當知！一是正日，二是魚眼，其間白者，此是魚齒。今水所投，黑冥之處，是魚口也，最為可畏。我等今者，無復活路，臨至魚口，定計垂死。有一賢者，敬信佛道，告語眾賈：『唯當虔心稱南無佛。三界德大，無過佛者，救厄赴急，矜濟一切，最能覆護苦厄眾生，唯佛神聖，願救危險。』\^\^」（大正4，394b6-18）

    > 案：上引《賢愚經》〈29
    > 富那奇緣品〉，《高麗藏》缺，其中「**端應**」二字，《卍續藏•淨心誡觀法發真鈔》引《賢愚經》作「**瑞應**」，「端」字應為「瑞」字形誤，字作「瑞」為正。
    >
    > 〔宋〕允堪述，〔日本〕慧光合，《淨心誡觀法發真鈔》卷3：「\^故《賢愚經》云：『富那云何往至大海險難之處，眾人咸見閻浮提內有三日現，怪問導師（西域入山涉海皆須導師，如此方行軍須有鄉導也），今三日出，是何瑞應。\^\^』」（卍新續藏59，558b7-10）
    >
    > 另參見印順法師，《華雨集》（二），p.66；《初期大乘佛教之起源與開展》，pp.855-856，p.858。

[^15]: 參見釋厚觀、郭忠生合編，〈《大智度論》之本文相互索引〉，《正觀》（6），p.26：《大智度論》卷5（大正25，95c2-3、96b29-97a24）。

[^16]: 勸請諸佛：說法、住世。（印順法師，《大智度論筆記》〔C018〕p.217）

[^17]: 法＝必【元】【明】。（大正25，109d，n.9）《大正藏》原作「法」，今依【元】【明】作「必」。

[^18]: 錄：10.採取，採用。（《漢語大詞典》（十一），p.1342）

[^19]: 參見Lamotte（1944, p.418,
    n.1）：《妙法蓮華經》卷4（大正9，32b-34b）。

[^20]: 《大毘婆沙論》卷182：「\^有說：彼時二人善根未熟，未堪聞法。所以者何？佛成道已，彼初一人若更經五十七日有餘命者應堪聞法。有說：五十六日。有說：四十九日。彼第二人若更經五十一日有餘命者應堪聞法。......由此非佛教化失時，世尊或時留自壽行待所化者，如待蘇跋達羅等，若能留他壽行無有是處。\^\^」（大正27，914a13-20）

    > 法寶撰，《俱舍論疏》卷1：「\^若謂《婆沙》見聞不同，成道之後即觀機根，因何《婆沙》次下文云：彼初一人，佛成道後，若更五十七日有餘命者應堪聞法。此即佛成道後，至觀根時五十七日，與《智論》同。又《智論》第一云：爾時菩薩捨苦行處，到菩提樹下，坐金剛座降魔眾已，即得阿耨菩提。時梵天王等皆詣佛所，勸請世尊初轉法輪，准此論文。\^\^」（大正41，455b2-9）

[^21]: 《中論》卷3〈18
    觀法品〉：「\^一切實非實，亦實亦非實，非實非非實，是名諸佛法。\^\^」（大正30，24a5-6）

[^22]: 《中論》卷4〈27
    觀邪見品〉：「\^瞿曇大聖主，憐愍說是法，悉斷一切見，我今稽首禮。\^\^」（大正30，39b25-26）

[^23]: 十四難，又稱十四無記，參見《雜阿含經》卷34（962經）：

    > \^佛告婆蹉種出家：「若作是見：（1）世間**常**，此則真實，餘則虛妄者，此是倒見，此是觀察見，此是動搖見，此是垢污見，此是結見，是苦、是閡、是惱、是熱，見結所繫。愚癡無聞凡夫，於未來世，生老病死、憂悲惱苦生。婆蹉種出家！若作是見：（2）世間**無常**，（3）**常無常**，（4）**非常非無常**；（5）**有邊**，（6）**無邊**，（7）**邊無邊**，（8）**非有邊非無邊**，（9）**是命是身**，（10）**命異身異**；（11）**如來有後死**，（12）**無後死**，（13）**有無後死**，（14）**非有非無後死**──此是倒見，乃至憂悲惱苦生。」\^\^（大正2，245c10-19）
    >
    > 另參見《雜阿含經》卷16（408經）（大正2，109a-b），卷34（963經）（大正2，246a），（968經）（大正2，248c）；《別譯雜阿含經》卷10（196經）（大正2，445a），卷11（202經）（大正2，448c）；《相應部》III,
    > p.258，《相應部》V, p.418，《中部》I, p.484，《增支部》V, p.186。

[^24]: 佛不答十四難：1、應置答故，2、無所益故，3、三種法（有為法、無為法、不可說法）已總攝故，4、外道常滅無是事故，5、顯現諸法如實有無故，6、如問石女兒為黑為白故。（參見《大智度論》卷26（大正25，253b-c），印順法師，《大智度論筆記》〔F012〕p.340）

[^25]: 清旦：清晨。（《漢語大詞典》（五），p.1297）

[^26]: 參見「普賢十願」，《大方廣佛華嚴經》卷40：「\^爾時普賢菩薩摩訶薩稱歎如來勝功德已，告諸菩薩善財言：善男子！如來功德，假使十方一切諸佛經不可說不可說佛剎極微塵數劫相續演說，不可窮盡。若欲成就此功德門，應修十種廣大行願。何等為十？一者、禮敬諸佛，二者、稱讚如來，三者、廣修供養，四者、懺悔業障，五者、隨喜功德，六者、請轉法輪，七者、請佛住世，八者、常隨佛學，九者、恒順眾生，十者、普皆迴向。\^\^」（大正10，844b20-28）

[^27]: 斷常二見，有無二見，忍不忍三見，邊無邊等四見，身邊等五見。（印順法師，《大智度論筆記》〔C018〕p.217）

[^28]: 參見《長阿含經》卷14（21經）《梵動經》（大正1，88b-94a），《梵網六十二見經》（大正1，264a-270c）。

[^29]: 參見釋厚觀、郭忠生合編，〈《大智度論》之本文相互索引〉，《正觀》（6），p.26：《大智度論》卷9（大正25，124a），卷12（大正25，148b-149c），卷14（大正25，163c），卷15（大正25，170c），卷18（大正25，193a），卷18（大正25，193c），卷26（大正25，254a-b），卷28（大正25，266a），卷31（大正25，288b，289b），卷31（大正25，291c），卷40（大正25，349b-c），卷45（大正25，384c），卷70（大正25，546a28-547b），卷77（大正25，607b）。

[^30]: 《阿毘達磨大毘婆沙論》卷47：「\^由隨眠故引起十纏：謂忿、嫉纏是瞋等流；覆纏，有說是貪等流，有餘師說是癡等流──應作是說：是二等流，或貪名利覆藏自罪，或由無知覆藏罪故；惛沈、睡眠及無愧纏是癡等流；掉舉與慳及無慚纏是貪等流；惡作纏是疑等流。\^\^」（大正27，245c24-29）

    > 另參見《阿毘達磨俱舍論》卷21。（大正29，109b22-29）

[^31]: 《俱舍論》卷19：「\^煩惱睡位說名隨眠，於覺位中即名纏故。何名為睡？謂不現行種子隨逐。何名為覺？謂諸煩惱現起纏心。\^\^」（大正29，99a3-6）

[^32]: （1）《大毘婆沙論》卷50：「\^九結，謂1、愛結，2、恚結，3、慢結，4、無明結，5、見結，6、取結，7、疑結，8、嫉結，9、慳結。\^\^」（大正27，258a3-4）

    > 另參見《阿毘達磨集異門足論》卷19。（大正26，446a25-b13）
    >
    > （2）七使又稱七隨眠，參見《大毘婆沙論》卷50：「\^七隨眠，謂欲貪隨眠、瞋恚隨眠、有貪隨眠、慢隨眠、無明隨眠、見隨眠、疑隨眠。問：此七隨眠以何為自性？答：以九十八事為自性。謂**欲貪、瞋恚**隨眠，各欲界五部為十事；**有貪隨眠**，色、無色界各五部為十事；**慢、無明隨眠**，各三界五部為三十事；**見隨眠**，三界各十二為三十六事；**疑隨眠**，三界各四部為十二事。由此七隨眠以九十八事為自性。\^\^」（大正27，257a18-25）
    >
    > 另參見《阿毘達磨集異門足論》卷17。（大正26，439a18-29）
    >
    > ※五部：見苦所斷、見集所斷、見滅所斷、見道所斷及修所斷。
    >
    > ※見隨眠有五種：有身見、邊見、邪見、見取見、戒禁取見。
    >
    > ※身見、邊見唯苦諦，戒禁取唯苦諦、道諦，修惑無五見、疑，上界無瞋。
    >
    > ※九十八隨眠中，見惑有八十八隨眠，修惑有十隨眠。

[^33]: 《阿毘曇毘婆沙論》卷26：「\^問曰：此三漏體性是何？答曰：有百八種。**欲漏**有四十一種：欲愛有五種，恚有五種，慢有五種，見有十二種，疑有四種，纏有十種，此四十一種，是欲漏體。**有漏**有五十二種：愛有十種，慢有十種，疑有八種，見有二十四種，此五十二種，是有漏體。**無明漏**有十五種：欲界無明有五，色界無明有五，無色界無明有五，此十五種，是無明漏體。此百八種，是三漏體，亦名百八煩惱。\^\^」（大正28，189a18-26）

[^34]: 伯：1.長兄，兄弟中年最長者。（《漢語大詞典》（一），p.1261）

[^35]: 仲：2.次、第二。指兄弟或姐妹中排行第二者。古時兄弟姐妹排行常以伯（孟）、仲、叔、季為序。（《漢語大詞典》（一），p.1191）

    > 案：嫡出諸子以**伯**、仲、叔、季敘齒，庶出諸子以**孟**、仲、叔、季敘齒；伯為嫡長子，孟為庶長子。

[^36]: 季：1.兄弟姊妹排行最小的。（《漢語大詞典》（四），p.209）

[^37]: 《般舟三昧經》卷1：「\^佛告颰陀和：我持是三女人以為喻，汝持是事為人說經，使解此慧，至不退轉地無上正真道。\^\^」（大正13，899a2-27）

[^38]: **三昧：能生因**：禪定心調清淨智慧方便力故生。

    > **釋名**。**類別**：三種三昧，四種三昧。
    >
    > 爲度眾生行百千三昧。
    >
    > **治惑不同**。**繫念在前**。**佛定容有差降**。（印順法師，《大智度論筆記》〔A057〕p.96）

[^39]: 《中阿含經》卷18《郁伽支羅經》：「\^比丘！如此之定，去時、來時當善修習。住時、坐時、臥時、眠時、寤時、眠寤時亦當修習。復次，亦當修習**有覺有觀定、無覺少觀定，**修習**無覺無觀定**，亦當修習喜共俱定、樂共俱定、定共俱定，修習捨共俱定。\^\^」（大正1，544a11-15）

[^40]: 如先說「菩薩三昧」，參見《大智度論》卷5（大正25，96c-97a）。

    > 另外，菩薩常修念佛三昧，得入佛道中。參見《大智度論》卷7：「\^問曰：如菩薩三昧種種無量，何以故但讚是菩薩念佛三昧常現在前？答曰：是菩薩念佛故，得入佛道中，以是故念佛三昧常現在前。\^\^」（大正25，109a3-6）

[^41]: 參見Lamotte（1944, p.428,
    n.1）：《放光般若經》卷1（大正8，1a26-27），《光讚經》卷1（大正8，147a29-b1），《大寶積經》卷16（大正11，91c14）。

[^42]: （諸菩薩如是等無量功德成就者）＋是【宋】【元】【明】【宮】。（大正25，110d，n.24）

[^43]: 妙德菩薩＝文殊尸利【石】。（大正25，134d，n.15）

    > 印順法師，《初期大乘佛教之起源與開展》，p.873：「\^文殊師利，唐譯曼殊室利，義譯為溥首、濡首、軟首、妙德、妙吉祥。\^\^」

[^44]: 參見Lamotte（1944, p.428,
    n.2）：《大方等大集經賢護分》卷1（大正13，872a-b），《般舟三昧經》卷3〈10
    請佛品〉（大正13，914b29-915c17）。

[^45]: 遍吉：普賢菩薩。印順法師，《初期大乘佛教之起源與開展》，p.465：「\^三曼陀跋陀羅，或譯為普賢，遍吉。\^\^」

[^46]: 《般舟三昧經》（一卷本）（大正13，898a27-b3），《般舟三昧經》卷上（大正13，904b3-15）。

[^47]: 參見Lamotte（1944, p.430,
    n.2）：《長阿含經》卷6：「\^八萬歲時人......有佛出世，名為彌勒如來。\^\^」（大正1，41c22-29）

    > 《中阿含經》卷13：「\^佛復告曰：彌勒！汝於未來久遠人壽八萬歲時，當得作佛，名彌勒如來。\^\^」（大正1，511a13-15）

[^48]: 紹：1.承繼。《漢書‧敘傳下》："漢紹堯運，以建帝業。"（《漢語大詞典》（九），p.799）

[^49]: 卷第九首【聖】，（（大智...四））十三字＝（（大智度論釋初品中放光第十四））十三字【宋】【宮】，但第十三字四字宮本闕，（（釋初品中三昧））六字【明】，（（大智度初品中放光品第十））十一字【聖】，（（釋初品中放光品第十））九字【石】，〔大智...四〕十三字－【元】。（大正25，111d，n.6）

[^50]: 敷（ㄈㄨ）：3.鋪開，擴展。《書‧顧命》："牖間南向，敷重篾席。"《穆天子傳》卷六："敷筵席，設几。"郭璞注："敷猶鋪也。"（《漢語大詞典》（五），p.503）

[^51]: 適：9.悅樂，滿足。《詩‧衛風‧伯兮》："豈無膏沫？誰適為容！"馬瑞辰通釋："《一切經音義》卷六引《三蒼》：'適，悅也。'此適字，正當訓悅。女為悅己者容，夫不在，故曰'誰適為容'，即言誰悅為容也。"余冠英注："適，悅也。（《漢語大詞典》（十），p.1160）

    > 可適大眾：令大眾喜悅。

[^52]: 是＝此【宋】【元】【明】【宮】【聖】【石】。（大正25，111d，n.11）

[^53]: 《大毘婆沙論》卷39：「\^問：諸威儀中皆得修善，何故但說結加趺坐？答：此是賢聖常威儀故。謂過去未來過殑伽沙數量諸佛及佛弟子，皆住此威儀而入定故。復次，如是威儀順善品故。謂若行住身速疲勞，若倚臥時便增惛睡，唯結加坐無斯過失，故能修習殊勝善品。\^\^」（大正27，204b3-9）

[^54]: 蟠（\^ㄆㄢˊ\^\^）：1.盤曲，盤結。漢揚雄《法言‧問神》："龍蟠于泥，蚖其肆矣。"（《漢語大詞典》（八），p.971）

[^55]: 荷（\^ㄏㄜˋ\^\^）：1.肩負，扛。《逸周書‧克殷》："及期，百夫荷素質之旗于王前。"南朝梁沈約《齊故安陸昭王碑文》："挈妻荷子，負戴成群。"（《漢語大詞典》（九），p.418）

[^56]: 《雜阿含經》卷35（977經）：「\^彼自害者，或拔髮、或拔鬚，或常立舉手，或蹲地，或臥灰土中，或臥棘刺上，或臥杵上、或板上，或牛屎塗地而臥其上，或臥水中，或日三洗浴，或一足而立身隨日轉──如是眾苦精勤有行。尸婆！是名自害。他害者，或為他手石、刀、杖等種種害身，是名他害。\^\^」（大正2，252c23-29）

[^57]: 狂狷（\^ㄐㄩㄢˋ\^\^）：2.狂妄褊急，4.放縱，不遵禮法。北魏酈道元《水經注‧江水三》："﹝禰衡﹞恃才倜儻，肆狂狷于無妄之世。"（《漢語大詞典》（五），p.18）

[^58]: **三昧王三昧**：**釋名。何定攝**：或言四禪、或言唯佛能知。**何故入**：明智慧從緣生故，令六通無限故，欲現大神力故，非諸凡聖所知故，欲放光令見故。**能觀十方世界眾生故。徧緣一切法。十住猶尚不知。諸三昧悉入其中**：得此一切得入，此欲入即入，能觀諸三昧。（印順法師，《大智度論筆記》〔A057〕p.96）

[^59]: 差降：按等第遞降。《唐律疏議‧名例三‧除名比徒三年》："除名、免官、免所居官，罪有差降，故量輕重節級比徒。"（《漢語大詞典》（二），p.976）

[^60]: **第四禪殊勝**：佛於中見道，得佛道，捨壽，起入無餘。此中有八生住處、背捨、勝處、一切入。無遮禪法。無三患。（印順法師，《大智度論筆記》〔A057〕p.96）

[^61]: 
    《阿毘達磨俱舍論》卷5：「\^菩薩三十四念得菩提故，諦現觀中有十六念，離有頂貪有十八念，謂斷有頂九品煩惱起九無間、九解脫道，如是十八，足前十六，成三十四。一切菩薩決定先於無所有處已得離貪方入見道，不復須斷下地煩惱。\^\^」（大正29，25b1-6）

[^62]:  四禪八生處：謂無雲天、福生天、廣果天、五淨居天。

[^63]: 八背捨（八解脫）中的第三淨背捨，八勝處中的後四勝處──內無色想觀青、黃、赤、白勝處，十一切入（十遍處）中的前八遍處（地、水、火、風、青、黃、赤、白一切入）都相當於第四禪。

    > 參見《阿毘達磨大毘婆沙論》卷167：「\^第四靜慮攝第四靜慮、三無量、淨解脫、後四勝處、前八遍處、八智、三三摩地。\^\^」（大正27，842c29-843a2）另參見印順法師，《空之探究》，p.72。

[^64]: **遮禪法**：欲、覺觀、喜、樂。（印順法師，《大智度論筆記》〔A057〕p.97）

[^65]: 《長阿含經》卷21〈9
    世記經三災品〉：「\^佛告比丘：世有三災。云何為三？一者火災，二者水災，三者風災。有三災上際，云何為三？一者光音天，二者遍淨天，三者果實天。若火災起時，至光音天（案：即第二禪天），光音天為際；若水災起時，至遍淨天（案：即第三禪中最上位之天），遍淨天為際；若風災起時，至果實天（案：即第四禪廣果天），果實天為際。\^\^」（大正1，137b11-17）

    > 《起世因本經》卷9：「\^諸比丘！於其中間復有三災。何等為三？一者火災，二者水災，三者風災。其火災時，光音諸天首免其災；水災之時，遍淨諸天首免其災；風災之時，廣果諸天首免其災。\^\^」（大正1，409c18-21）

[^66]: 諸一切＝一切諸【宋】【元】【明】【宮】。（大正25，111d，n.19）

[^67]: 民人＝人民【宋】【元】【明】【宮】【聖】【石】。（大正25，111d，n.20）

[^68]: 諸三昧悉入其中：得此一切得入，此欲入即入，能觀諸三昧。（印順法師，《大智度論筆記》〔A057〕p.96）

[^69]: 悉：1.盡、全。（《漢語大詞典》（七），p.535）

[^70]: 庠（\^ㄒㄧㄤˊ\^\^）：3.通「詳」。安詳。《因果經》：無苦無惱，安庠而起。（《漢語大詞典》（三），p.1230）

    > 安詳：1.穩重，從容。漢蔡邕《薦邊文禮書》："口辯辭長，而節之以禮度。安詳審固，守持內定。"（《漢語大詞典》（三），p.1327）

[^71]: 坐：20.因為，由於。《史記‧白起王翦列傳》："今空秦國甲士而專委於我，我不多請田宅為子孫業以自堅，顧令秦王坐而疑我邪？"北魏酈道元《水經注‧江水一》："母好飲江水，嗜魚膾，常以雞鳴溯流汲江，子坐取水溺死。"（《漢語大詞典》（二），p.1039）

[^72]: 冥：3.愚昧。（《漢語大詞典》（二），p.448）

[^73]: 索：5.尋求，探索。（《漢語大詞典》（九），p.746）

[^74]: （1）五眼，參見《大智度論》卷33（大正25，305c17-306a8），卷39（大正25，347a6-351b1）。

    > （2）印順法師，《般若經講記》，pp.114-115：\
    > \^一、五種人有五種眼：世間人類的眼根，叫**肉眼**；天人的眼叫**天眼**。這二者，都是色法，都是由清淨的四大極微所構造成的。**天眼**的品質極其精微，所以能見人類肉眼所不能見的。如肉眼見表不見裡，見粗不見細，見前不見後，見近不見遠，見明不見暗；而天眼卻表裡、粗細、前後、遠近、明闇，沒有不了了明見的。此外，慧眼、法眼、佛眼，都約智慧的能見而說，屬於心法。聲聞有**慧眼**，能通達諸法無我空性。**法眼**，是菩薩所有的，他不但能通達空性，還能從空出假，能見如幻緣起的無量法相；能適應時機，以種種法門化度眾生。**佛眼**，即『唯佛與佛，乃能究盡諸法實相』，即空假不二而圓見中道。二、一人有五眼：這如本經（《金剛般若經》）所說的如來有五眼。佛能見凡人所見，是**肉眼**；見諸天所見的境界，表裡遠近等，都能透徹明見，是**天眼**；通達空無我性，是**慧眼**；了知俗諦萬有，是**法眼**；見佛所見的不共境，即**佛眼**。又，佛有肉眼、天眼，實非人天的眼根可比。後三者，又約自證說，無所見而無所不見，是慧眼；約化他說，即法眼；權實無礙為佛眼。如約三智說：一切智即慧眼，道種智即法眼，一切種智即佛眼。\^\^

[^75]: 遍：1.普遍，全部。（《漢語大詞典》（十），p.1101）

[^76]: 舉：45.皆，全。【用法舉例】（1）舉世：全世界；普天下。《莊子‧逍遙游》："舉世譽之而不加勸，舉世非之而不加沮。"（2）舉坐：亦作"舉座"，猶滿座，指全體在座者。南朝宋劉義慶《世說新語‧黜免》："桓公坐有參軍椅，烝薤，不時解，共食者又不助，而椅終不放，舉坐皆笑。"（《漢語大詞典》（八），p.1291）

[^77]: 致：10.求取，獲得。《論語‧子張》："百工居肆以成其事，君子學以致其道。2、通"至"。達到。《禮記‧玉藻》："君賜，稽首據掌致諸地。"陳澔集說："致，至也。頭及手俱至地也。"（《漢語大詞典》（八），p.792）

[^78]: 出處待考。

[^79]: 參見《妙法蓮華經》卷1：「\^若人散亂心，入於塔廟中；一稱南無佛，皆已成佛道。\^\^」（大正9，9a24-25）

[^80]: 笑有七緣。（印順法師，《大智度論筆記》〔J013〕p.503）

[^81]: 《般若經》中八現神力：一、出身分光（《大智度論》卷7（大正25，113a9-114b19）），二、出毛孔光（卷7（大正25，114b20-c1）），三、示丈光相（卷8（大正25，114c11-115a3）），四、現舌相光（卷8（大正25，115a4-116c6）），五、地六震動（卷8（大正25，116c7-121b12）），六、現尊特身（卷9（大正25，121b21-122b16）），七、示現常身（卷9（大正25，122b17-123c10）），八、放光令見（卷9（大正25，123c11-124a9））。（印順法師，《大智度論筆記》〔A003〕p.6）

[^82]: 【經】之前行明本有〈釋初品中放光〉六字品題，〔【經】〕－【宋】【宮】。（大正25，113d，n.2）

[^83]: 參見《大智度論》卷7：「\^佛種種方便，光明神德，欲教化一切眾生令心調柔，然後能信受般若波羅蜜，以是故**因笑放光**。\^\^」（大正25，112c24-26）

[^84]: 《翻梵語》卷7：「\^迦羅求羅蟲（應云：迦羅咎那，譯曰：迦羅者，黑谷；那者，木虫）。\^\^」（大正54，1032c10-11）

[^85]: 𨄔（\^ㄕㄨㄢˋ\^\^）：同"腨"。脛骨後肉。俗稱"腿肚子"。（《漢語大字典》（六），p.3733）

[^86]: 髀（\^ㄅㄧˋ\^\^）：2.指股部，大腿。（《漢語大詞典》（十二），p.408）

[^87]: 八勝處：1、內有色想觀外色少，2、內有色想觀外色多，3、內無色想觀外色少，4、內無色想觀外色多，5、內無色想觀外色青，6、內無色想觀外色黃，7、內無色想觀外色赤，8、內無色想觀外色白。八勝處中似未明言「火勝處」。

[^88]: 火一切入即十遍處中之第三火遍處，相當於第四禪。

[^89]: 日珠：指太陽。唐皇甫湜《出世篇》："西摩月鏡，東弄日珠。"（《漢語大詞典》（五），p.546）

[^90]: 遣：2.發送。《左傳‧僖公二十三年》："姜與子犯謀，醉而遣之。"（《漢語大詞典》（十），p.1135）

[^91]: 印順法師，《大智度論》（標點本），p.278校勘：「\^依論意，此經文應接前段。\^\^」

[^92]: 參見Lamotte（1944, p.447,
    n.1）：《雜阿含經》卷16（424-426經）（大正2，111c8-112a10）。

[^93]: 衢陀尼：又作瞿陀尼，又稱西牛貨洲。

[^94]: 欝怛羅越：又作欝單越，又稱北俱盧洲。

[^95]: 弗婆提：又作毘提訶洲，又稱東勝身洲。

[^96]: 周利：梵語cūḍika，小。小千世界：sāhasracūḍikalokadhātu。

[^97]: 《起世因本經》卷1：「\^一切世間各隨業力現成此世。諸比丘！如此小千世界，猶如周羅（周羅者隋言髻也，外國人頂上結少許長髮為髻），名千世界。諸比丘！爾所周羅一千世界，是名第二中千世界。諸比丘！如一第二中千世界，爾所中千一千世界，是名三千大千世界。諸比丘！此三千大千世界，一時轉合，一時轉合已而還復散，一時轉散已而復還合，一時轉合已而安住。如是世界周匝轉燒，名為敗壞。\^\^」（大正1，365c7-15）

[^98]: 大、小劫破：大：水火風，小：刀病飢。（印順法師，《大智度論筆記》〔A056〕p.93）

    > 參見《長阿含經》卷22〈11
    > 世記經三中劫品〉：「\^佛告比丘：有三中劫，何等為三？一名刀兵劫，二名穀貴劫，三名疾疫劫。\^\^」（大正1，144a19-21）
    >
    > 《大毘婆沙論》卷134：「\^如是中劫小三災現，一、刀兵；二、疾疫；三、飢饉。\^\^」（大正27，693a7-8）

[^99]: 《中阿含經》卷9（36經）《地動經》：「\^有三因緣令地大動：地大動時，四面大風起，四方彗星出，屋舍牆壁皆崩壞盡。云何為三？阿難！此地止水上，水止風上，風依於空。阿難！有時空中大風起，風起則水擾，水擾則地動，是謂第一因緣令地大動。\^\^」（大正1，477c8-13）

    > 《長阿含經》卷2《遊行經》：「\^夫地在水上，水止於風，風止於空。\^\^」（大正1，15c29）

[^100]: 大千住處：空風水地。二天地居，四天空居。（印順法師，《大智度論筆記》〔A056〕p.93）

[^101]: 《增壹阿含經》卷21（9經）：「\^世尊告諸比丘：今有四大河水從阿耨達泉出。云何為四？所謂恒伽、新頭、婆叉、私陀。\^\^」（大正2，658b27-29）

    > 《阿毘曇毘婆沙論》卷2：「\^復有四大河，從阿耨達池出流趣大海。一名𠷐伽，二名辛頭，三名博叉，四名私陀。彼𠷐伽河從金象口出，繞阿耨達池一匝流趣東海；彼辛頭河從銀牛口出，亦繞大池一匝流趣南海；彼博叉河從琉璃馬口出，繞大池一匝流趣西海；彼私陀河從頗梨師子口出，繞大池一匝流趣北海。\^\^」（大正28，14c25-15a2）

[^102]: 參見《方廣大莊嚴經》卷5：「\^又尊昔為奢摩仙，人來問樹有幾葉；善知多少而酬答，其人不信天來證。\^\^」（大正3，566b10-11）

    > 又《大智度論》云佛知林中樹葉數量，《根本說一切有部毘奈耶破僧事》言阿難陀知林中葉。參見《根本說一切有部毘奈耶破僧事》卷13：「\^時有一婆羅門，於中路逢阿難陀，作是念云：『我先聞此沙門喬答摩弟子善能占相，今應試之，為解不解？』便問阿難陀曰：『今此路傍勝葉波林，凡有幾葉？』阿難陀報曰：『有如許百如許千如許萬如許拘胝。』報已便去。時彼婆羅門，即於林中取一把葉數之，知有七百七十七葉，棄之林外默然而住。......彼婆羅門問曰：『聖者！今此林中凡有幾葉？』報曰：『前者有如許百千萬拘胝，今者欠七百七十七葉。』時婆羅門聞此報已，歎甚希有善解算數。\^\^」（大正24，166a9-19）
    >
    > 另參見《佛本行集經》卷60（大正3，931c）。

[^103]: 參見釋厚觀、郭忠生合編，〈《大智度論》之本文相互索引〉，《正觀》（6），p.27：《大智度論》卷7（大正25，112c10-113a8）。
