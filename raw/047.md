\`1331\`慧日佛學班第07期

**《大智度論》卷47**

**〈釋摩訶衍品第十八之餘〉**[^1]

**（大正25，396b21-402c11）**

釋厚觀（2009.12.05）

> 【**經**】
>
> \^**\$\$（一）六度是摩訶衍**\^\^（承上卷46〈18 釋摩訶衍品〉）
>
> \^\$\$**（二）十八空、四空是摩訶衍**\^\^（承上卷46〈18 釋摩訶衍品〉）
>
> \$**（三）百八三昧是摩訶衍**[^2]
>
> **\$1、標列**
>
> 復次，須菩提！菩薩摩訶薩摩訶衍，所謂名^（1）^首楞嚴三昧，^（2）^寶印三昧，^（3）^師子遊戲三昧，^（4）^妙月三昧，^（5）^月幢相三昧，^（6）^出諸法三昧，^（7）^觀頂三昧，^（8）^畢法性三昧，^（9）^畢幢相三昧，^（10）^金剛三昧，^（11）^入法（396c）印三昧，^（12）^三昧王安立三昧，^（13）^放光三昧，^（14）^力進三昧，^（15）^高出三昧，^（16）^必入辯才三昧，^（17）^釋名字三昧，^（18）^觀方三昧，^（19）^陀羅尼印三昧，^（20）^無誑三昧，^（21）^攝諸法海三昧，^（22）^遍覆虛空三昧，^（23）^金剛輪三昧，^（24）^斷寶[^3]三昧，^（25）^能照三昧，^（26）^不求三昧，^（27）^無住三昧，^（28）^無心三昧，^（29）^淨燈三昧，^（30）^無邊明三昧，^（31）^能作明三昧，^（32）^普照明三昧，^（33）^堅淨諸三昧三昧，^（34）^無垢明三昧，^（35）^歡喜三昧，^（36）^電光三昧，^（37）^無盡三昧，^（38）^威德三昧，^（39）^離盡三昧，^（40）^不動三昧，^（41）^不退三昧，^（42）^日燈三昧，^（43）^月淨三昧，^（44）^淨明三昧，^（45）^能作明三昧，^（46）^作行三昧，^（47）^知相三昧，^（48）^如金剛三昧，^（49）^心住三昧，^（50）^普明三昧，^（51）^安立三昧，^（52）^寶聚三昧，^（53）^妙法印三昧，^（54）^法等三昧，^（55）^斷喜三昧，^（56）^到法頂三昧，^（57）^能散三昧，^（58）^分別諸法句三昧，^（59）^字等相三昧，^（60）^離字三昧，^（61）^斷緣三昧，^（62）^不壞三昧，^（63）^無種相三昧，^（64）^無處行三昧，^（65）^離曚昧三昧，^（66）^無去三昧，^（67）^不變異三昧，^（68）^度緣三昧，^（69）^集諸功德三昧，^（70）^住無心三昧，^（71）^妙淨[^4]華三昧，^（72）^覺意三昧，^（73）^無量辯三昧，^（74）^無等等三昧，^（75）^度諸法三昧，^（76）^分別諸法三昧，^（77）^散疑三昧，^（78）^無住處三昧，^（79）^一莊嚴三昧，^（80）^生行三昧，^（81）^一行三昧，^（82）^不一行三昧，^（83）^妙行三昧，^（84）^達一切有底散三昧，^（85）^入名語三昧，^（86）^離音聲字語三昧，^（87）^然炬三昧，^（88）^淨相三昧，^（89）^破相三昧，^（90）^一切種妙足三昧，^（91）^不喜苦樂三昧，^（92）^無盡相三昧，^（93）^陀羅尼三昧[^5]，^（94）^攝諸邪正相三昧，^（95）^滅憎愛三昧，^（96）^逆順三昧，^（97）^淨光三昧，^（98）^堅固三昧，\`1332\`^（99）^滿月淨光三昧，^（100）^大莊嚴三昧，^（101）^能照一切世三昧[^6]，^（102）^三昧等三昧，^（103）^攝一切有諍無諍三昧，^（104）^不樂一切住處三昧，^（105）^如住定三昧，^（106）^壞身衰三昧，^（107）^壞語如虛空三昧，^（108）^離著虛空不染三昧。
>
> **\$2、釋義**
>
> ^（1）^云何名首楞嚴（397a）三昧？知諸三昧行處，是名首楞嚴三昧。
>
> ^（2）^云何名寶印三昧？住是三昧，能印諸三昧，是名寶印三昧。
>
> ^（3）^云何名師子遊戲三昧？住是三昧，能遊戲諸三昧中如師子，是名師子遊戲三昧。
>
> ^（4）^云何名妙月三昧？住是三昧，能照諸三昧如淨月，是名妙月三昧。
>
> ^（5）^云何名月幢相三昧？住是三昧，能持諸三昧相，是名月幢相三昧。[^7]
>
> ^（6）^云何名出諸法三昧？住是三昧，能出生諸三昧，是名出諸法三昧。
>
> ^（7）^云何名觀頂三昧？住是三昧，能觀諸三昧頂，是名觀頂三昧。
>
> ^（8）^云何名畢法性三昧？住是三昧，決定知法性，是名畢法性三昧。[^8]
>
> ^（9）^云何名畢幢相三昧？住是三昧，能持諸三昧幢，是名畢幢相三昧。
>
> ^（10）^云何名金剛三昧？住是三昧，能破諸三昧，是名金剛三昧。[^9]
>
> ^（11）^云何名入法印三昧？住是三昧，入諸法印，是名入法印三昧。
>
> ^（12）^云何名三昧王安立三昧？住是三昧，一切諸三昧中安立住如王，是名三昧王安立三昧。
>
> ^（13）^云何名放光三昧？住是三昧，能放光照諸三昧，是名放光三昧。
>
> ^（14）^云何名力進三昧？住是三昧，於諸三昧能作力勢，是名力進三昧。[^10]
>
> ^（15）^云何名高出三昧？住是三昧，能增長諸三昧，是名高出三昧。
>
> ^（16）^云何名必入辯才三昧？住是三昧，能辯說諸三昧，是名必入辯才三昧。
>
> ^（17）^云何名釋名字三昧？住是三昧，能釋諸三昧名字，是名釋名字三昧。
>
> ^（18）^云何名觀方三昧？住是三昧，能觀諸三昧方，是名觀方三昧。
>
> ^（19）^云何名陀羅尼印三昧？住是三昧，持諸三昧印，是名陀羅尼印三昧。
>
> ^（20）^云何名無誑三昧？住是三昧，於諸三昧不欺誑，是名無誑三（397b）昧。[^11]
>
> ^\`1333\`（21）^云何名攝諸法海三昧？住是三昧，能攝諸三昧如大海水，是名攝諸法海三昧。[^12]
>
> ^（22）^云何名遍覆虛空三昧？住是三昧，遍覆諸三昧如虛空，是名遍覆虛空三昧。
>
> ^（23）^云何名金剛輪三昧？住是三昧，能持諸三昧分，是名金剛輪三昧。[^13]
>
> ^（24）^云何名斷寶三昧？住是三昧，斷諸三昧煩惱垢，是名斷寶三昧。[^14]
>
> ^（25）^云何名能照三昧？住是三昧，能以光明顯照諸三昧，是名能照三昧。
>
> ^（26）^云何名不求三昧？住是三昧，無法可求，是名不求三昧。
>
> ^（27）^云何名無住三昧？住是三昧，一切三昧中不見法住，是名無住三昧。[^15]
>
> ^（28）^云何名無心三昧？住是三昧，心心數法不行，是名無心三昧。[^16]
>
> ^（29）^云何名淨燈三昧？住是三昧，於諸三昧中作明如燈，是名淨燈三昧。
>
> ^（30）^云何名無邊明三昧？住是三昧，與諸三昧作無邊明，是名無邊明三昧。
>
> ^（31）^云何名能作明三昧？住是三昧，即時能為諸三昧作明，是名能作明三昧。[^17]
>
> ^（32）^云何名普照明三昧？住是三昧，即能照諸三昧門，是名普照明三昧。
>
> ^（33）^云何名堅淨諸三昧三昧？住是三昧，能堅淨諸三昧相，是名堅淨諸三昧三昧。
>
> ^（34）^云何名無垢明三昧？住是三昧，能除諸三昧垢，亦能照一切三昧，是名無垢明三昧。
>
> ^（35）^云何名歡喜三昧？住是三昧，能受諸三昧喜，是名歡喜三昧。
>
> ^（36）^云何名電光三昧？住是三昧，照諸三昧如電光，是名電光三昧。
>
> ^（37）^云何名無盡三昧？住是三昧，於諸三昧不見盡，是名無盡三昧。[^18]
>
> ^（38）^云何名威德三昧？住是三昧，於諸三昧威德照然，是名威德三昧。
>
> ^（39）^云何名離盡三昧？住是三昧，不見諸三昧盡，是名離盡三昧。[^19]
>
> ^（40）^云何（397c）名不動三昧？住是三昧，令諸三昧不動不戲，是名不動三昧。[^20]
>
> ^（41）^云何名不退三昧？住是三昧，能不見諸三昧退，是名不退三昧。
>
> ^\`1334\`（42）^云何名日燈三昧？住是三昧，放光照諸三昧門，是名日燈三昧。
>
> ^（43）^云何名月淨三昧？住是三昧，能除諸三昧闇，是名月淨三昧。
>
> ^（44）^云何名淨明三昧？住是三昧，於諸三昧得四無礙智，是名淨明三昧。
>
> ^（45）^云何名能作明三昧？住是三昧，於諸三昧門能作明，是名能作明三昧。[^21]
>
> ^（46）^云何名作行三昧？住是三昧，能令諸三昧各有所作，是名作行三昧。[^22]
>
> ^（47）^云何名知相三昧？住是三昧，見諸三昧知相，是名知相三昧。
>
> ^（48）^云何名如金剛三昧？住是三昧，能貫達諸法亦不見達，是名如金剛三昧。[^23]
>
> ^（49）^云何名心住三昧？住是三昧，心不動不轉不惱亦不念有是心，是名心住三昧。
>
> ^（50）^云何名普明三昧？住是三昧，普見諸三昧明，是名普明三昧。
>
> ^（51）^云何名安立三昧？住是三昧，於諸三昧安立不動，是名安立三昧。
>
> ^（52）^云何名寶聚三昧？住是三昧，普見諸三昧如見寶聚，是名寶聚三昧。
>
> ^（53）^云何名妙法印三昧？住是三昧，能印諸三昧，以無印印故，是名妙法印三昧。
>
> ^（54）^云何名法等三昧？住是三昧，觀諸法等、無法不等，是名法等三昧。[^24]
>
> ^（55）^云何名斷喜三昧？住是三昧，斷一切法中喜，是名斷喜三昧。
>
> ^（56）^云何名到法頂三昧？住是三昧，滅諸法闇亦在諸三昧上，是名到法頂三昧。
>
> ^（57）^云何名能散三昧？住是三昧中，能破散諸法，是名能散三昧。
>
> ^（58）^云何名分別諸法句三昧？住是三昧，能[^25]分別諸三昧諸法句，是名分別諸法句三昧。
>
> ^（59）^云何名字等（398a）相三昧？住是三昧，得諸三昧字等，是名字等相三昧。
>
> ^（60）^云何名離字三昧？住是三昧，諸三昧中乃至不見一字，是名離字三昧。
>
> ^（61）^云何名斷緣三昧？住是三昧，斷諸三昧緣，是名斷緣三昧。[^26]
>
> ^（62）^云何名不壞三昧？住是三昧，不得諸法變異，是名不壞三昧。[^27]
>
> ^（63）^云何名無種相三昧？住是三昧，不見諸法種種，是名無種相三昧。[^28]
>
> ^（64）^云何名無處行三昧？住是三昧，不見諸三昧處，是名無處行三昧。
>
> ^（65）^云何名離曚昧三昧？住是三昧，離諸三昧微闇，是名離曚[^29]昧三昧。
>
> ^\`1335\`（66）^云何名無去三昧？住是三昧，不見一切三昧去相，是名無去三昧。
>
> ^（67）^云何名不變異三昧？住是三昧，不見諸三昧變異相，是名不變異三昧。
>
> ^（68）^云何名度緣三昧？住是三昧，度一切三昧緣境界，是名度緣三昧。[^30]
>
> ^（69）^云何名集諸功德三昧？住是三昧，集諸三昧功德，是名集諸功德三昧。
>
> ^（70）^云何名住無心三昧？住是三昧，於諸三昧心不入，是名住無心三昧。
>
> ^（71）^云何名淨妙華三昧？住是三昧，令諸三昧得淨妙如華，是名淨妙華三昧。
>
> ^（72）^云何名覺意三昧？住是三昧，諸三昧中得七覺分，是名覺意三昧。
>
> ^（73）^云何名無量辯三昧？住是三昧，於諸法中得無量辯，是名無量辯三昧。
>
> ^（74）^云何名無等等三昧？住是三昧，諸三昧中得無等等相，是名無等等三昧。
>
> ^（75）^云何名度諸法三昧？住是三昧，度一切三昧[^31]，是名度諸法三昧。[^32]
>
> ^（76）^云何名分別諸法三昧？住是三昧，諸三昧及諸法分別見，是名分別諸法三昧。
>
> ^（77）^云何名散疑三昧？住是三昧，得散諸法疑，是名散疑三昧。
>
> ^（78）^云何名無住處三昧？住是三昧，（398b）不見諸法住處，是名無住處三昧。
>
> ^（79）^云何名一莊嚴三昧？住是三昧，終不見諸法二相，是名一莊嚴三昧。[^33]
>
> ^（80）^云何名生行三昧？住是三昧，不見諸行生，是名生行三昧。[^34]
>
> ^（81）^云何名一行三昧？住是三昧，不見諸三昧此岸、彼岸，是名一行三昧。[^35]
>
> ^（82）^云何名不一行三昧？住是三昧，不見諸三昧一相，是名不一行三昧。[^36]
>
> ^（83）^云何名妙行三昧？住是三昧，不見諸三昧二相，是名妙行三昧。[^37]
>
> ^\`1336\`（84）^云何名達一切有底散三昧？住是三昧，入一切有、一切三昧，智慧通達亦無所達，是名達一切有底散三昧。[^38]
>
> ^（85）^云何名入名語三昧？住是三昧，入一切三昧名語，是名入名語三昧。
>
> ^（86）^云何名離音聲字語三昧？住是三昧，不見諸三昧音聲字語，是名離音聲字語三昧。
>
> ^（87）^云何名然炬三昧？住是三昧，威德照明如炬，是名然炬三昧。
>
> ^（88）^云何名淨相三昧？住是三昧，淨諸三昧相，是名淨相三昧。
>
> ^（89）^云何名破相三昧？住是三昧，不見諸三昧相，是名破相三昧。[^39]
>
> ^（90）^云何名一切種妙足三昧？住是三昧，一切諸三昧種皆具足，是名一切種妙足三昧。
>
> ^（91）^云何名不喜苦樂三昧？住是三昧，不見諸三昧苦樂，是名不喜苦樂三昧。
>
> ^（92）^云何名無盡相三昧？住是三昧，不見諸三昧盡，是名無盡相三昧。[^40]
>
> ^（93）^云何名陀羅尼[^41]三昧？住是三昧，能持諸三昧，是名陀羅尼三昧。
>
> ^（94）^云何名攝諸邪正相三昧？住是三昧，於諸三昧不見邪正相，是名攝諸邪正相三昧。[^42]
>
> ^（95）^云何名滅憎愛三昧？住是三昧，不見諸三昧憎愛，是名滅憎愛三昧。
>
> ^（96）^云何名逆順三昧？住是三昧，不見諸法、諸三昧逆順，是（398c）名逆順三昧。
>
> ^（97）^云何名淨光三昧？住是三昧，不得諸三昧明垢，是名淨光三昧。[^43]
>
> ^（98）^云何名堅固三昧？住是三昧，不得諸三昧不堅固，是名堅固三昧。
>
> ^（99）^云何名滿月淨光三昧？住是三昧，諸三昧滿足如月十五日，是名滿月淨光三昧。
>
> ^（100）^云何名大莊嚴三昧？住是三昧，大莊嚴成就諸三昧，是名大莊嚴三昧。
>
> ^（101）^云何名能照一切世三昧？住是三昧，諸三昧及一切法能照，是名能照一切世三昧。
>
> ^（102）^云何名三昧等三昧？住是三昧，於諸三昧不得[^44]定亂相，是名三昧等三昧。
>
> ^（103）^云何名攝一切有諍無諍三昧？住是三昧，能使諸三昧不分別有諍無諍，是名攝一切有諍無諍三昧。
>
> ^（104）^云何名不樂一切住處三昧？住是三昧，不見諸三昧依處，是名不樂一切住處三\`1337\`昧。
>
> ^（105）^云何名如住定三昧？住是三昧，不過諸三昧如相，是名如住定三昧。[^45]
>
> ^（106）^云何名壞身衰三昧？住是三昧，不得身相，是名壞身衰三昧。[^46]
>
> ^（107）^云何名壞語如虛空三昧？住是三昧，不見諸三昧語業如虛空，是名壞語如虛空三昧。
>
> ^（108）^云何名離著虛空不染三昧？住是三昧，見諸法如虛空無礙亦不染，是[^47]名離著虛空不染三昧。
>
> 須菩提！是名菩薩摩訶薩摩訶衍。」
>
> 【**論**】釋曰：
>
> **\$（三）百八三昧是摩訶衍**
>
> **\$1、釋義**[^48]
>
> 上以十八空釋般若波羅蜜，今以百八三昧釋禪波羅蜜。
>
> 百八三昧，佛自說其義，是時人利根故，皆得信解；今則不然，論者重釋其義，令得易解。
>
> **\$（1）首楞嚴三昧**
>
> 「\^首楞嚴三昧\^\^」者，（秦言「健相」），分別知諸三昧行相多少深淺，如大將知諸兵力多少。[^49]
>
> 復次，菩薩得是三昧，諸煩惱魔及魔人無能壞者；（399a）譬如轉輪聖王主兵寶將，所往至處無不降伏。
>
> **\$（2）寶印三昧**
>
> 「\^寶印三昧\^\^」者，能印諸三昧。
>
> \`1338\`於諸寶中，法寶是實寶，今世、後世乃至涅槃，能為利益。如《經》中說：「\^佛語比丘：為汝說法，所說法者[^50]，所謂法印。\^\^」[^51]法印即是寶印，寶印即是三[^52]解脫門。
>
> 復次，有人言：三法印名為寶印三昧；一切法無我，一切作法無常，寂滅涅槃──是三法印，[^53]一切人天無能如法壞者。入是三昧，能三種觀諸法，是名寶印。
>
> 復次，般若波羅蜜是寶，是相應三昧名印──是名寶印。
>
> **\$（3）師子遊戲三昧**
>
> 「\^師子遊戲三昧\^\^」者，菩薩得是三昧，於一切三昧中，出入、遲速皆得自在。譬如眾獸戲時，若見師子，率皆[^54]怖懾[^55]；師子戲時，自在無所畏難。
>
> 復次，師子戲時，於諸群獸，強者則殺，伏者則放；菩薩亦如是，得是三昧，於諸外道，強者破之，信者度之。
>
> 復次，「師子遊戲」者，如初品中說。[^56]菩薩入是三昧中，地為六反震動；令一切十方世界[^57]地獄湯冷、盲者得視、聾者得聽等。
>
> **\$（4）妙月三昧**
>
> 「\^妙月三昧\^\^」者，如月滿清淨，無諸翳障[^58]，能除夜闇；此三昧亦如是，菩薩入是三昧，能除諸法邪見、無明闇蔽等。
>
> **\$（5）月幢相三昧**
>
> 「\^月幢相三昧\^\^[^59]」者，如大軍將幢[^60]以[^61]寶作月像，見此幢相，人皆隨從；菩薩入\`1339\`是三昧中，諸法通達無礙，皆悉隨從。
>
> **\$（6）出諸法三昧**
>
> 「\^出諸法三昧\^\^」者，菩薩得是三昧，令諸三昧增長；譬如時雨，林木茂盛。
>
> **\$（7）觀頂三昧**
>
> 「\^觀頂三昧\^\^」者，入是三昧中，能遍見諸三昧；如住山頂，悉見眾物。
>
> **\$（8）畢法性三昧**
>
> 「\^畢法性三昧\^\^」者，法性無量無二，難可執持；入是三昧，必能得定相。譬如虛空，無能住者；得神足力，則能處之。（399b）
>
> **\$（9）畢幢相三昧**
>
> 「\^畢幢相三昧\^\^」者，入是三昧，則於諸三昧最為尊長；譬如軍將得幢，表其大相。
>
> **\$（10）金剛三昧**
>
> 「\^金剛三昧\^\^」者，[^62]譬如金剛，無物不陷[^63]。此三昧亦如是，於諸法無不通達，令諸三昧各得其用；如車𤦲、瑪瑙[^64]、琉璃，唯金剛能穿。
>
> **\$（11）入法印三昧**
>
> 「\^入法印三昧\^\^」者，如人入安隱國，有印得入，無印不得入；菩薩得是三昧，能入諸法實相中，所謂諸法畢竟空。[^65]
>
> **\$（12）三昧王安立三昧**
>
> 「\^三昧王安立三昧\^\^」者，譬如大王安住正殿，召諸群臣，皆悉從命。菩薩入三昧王，放大光明，請召十方，無不悉集；又遣化佛，遍至十方。
>
> 「安立」者，譬如國王安處正殿，身心坦然，無所畏懼。
>
> **\$（13）放光三昧**
>
> 「\^放光三昧\^\^」者，常修火一切入故，生神通力，隨意放種種色光，隨眾生所樂──若熱、若冷、若不熱不冷。
>
> 照諸三昧[^66]者，光明有二種：一者、色光，二者、智慧光。住是三昧中，照諸三昧，無有邪見、無明等。
>
> **\$\`1340\`（14）力進三昧**
>
> 「\^力進三昧\^\^」者，先於諸法中得信等五種力，然後於諸三昧中得自在力。又雖住三昧，而常能神通變化，度諸眾生。
>
> **\$（15）高出三昧**
>
> 「\^高出三昧\^\^」者，菩薩入是三昧，所有福德智慧皆悉增長；諸三昧性，從心而出。
>
> **\$（16）必入辯才三昧**
>
> 「\^必入辯才三昧\^\^」者，四無礙[^67]中，辭、辯相應三昧。菩薩得是三昧，悉知眾生語言次第，及經書名字等，悉能分別無礙。
>
> **\$（17）釋名字三昧**
>
> 「\^釋名字三昧\^\^」者，諸法雖空，以名字辯諸法義，令人得解。
>
> **\$（18）觀方三昧**
>
> 「\^觀方三昧\^\^」者，於十方眾生，以慈悲憐愍，平等心觀。
>
> 復次，「方」者，循[^68]道理名為得方；是三昧力故，於諸三昧得其道理，出入自在無礙。
>
> **\$（19）陀羅尼印三昧**
>
> 「\^陀羅尼印三昧\^\^」者，得是三昧者，能得分別諸三昧皆有陀羅尼。
>
> **\$（20）無誑三昧**
>
> 「\^無誑三（399c）昧\^\^」者，有三昧生愛、恚、無明、邪見等，是三昧於諸三昧都無迷悶[^69]之事。
>
> **\$（21）攝諸法海三昧**
>
> 「\^攝諸法海三昧\^\^」者，如[^70]一切眾流皆歸於海，三乘法皆入是三昧中亦如是。
>
> 又諸餘三昧皆入是三昧中，如四禪、四無色中攝諸解脫、九次第等，皆入其中。
>
> **\$\`1341\`（22）遍覆虛空三昧**
>
> 「\^遍覆虛空三昧\^\^」者，是虛空無量無邊；是三昧力，悉能遍覆虛空──或結加[^71]趺坐、或放光明、或以音聲，充滿其中。
>
> **\$（23）金剛輪三昧**
>
> 「\^金剛輪三昧\^\^」者，如真金剛輪，所往無礙；得是三昧者，於諸法中所至無礙。
>
> 復次，能分別諸三昧分界，故名「輪」；「輪[^72]」，分界也。
>
> **\$（24）斷寶三昧**
>
> 「\^斷寶三昧\^\^」者，如有寶能淨治諸寶；是三昧亦如是，能除諸三昧煩惱垢。五欲垢易遣，諸三昧垢難却。
>
> **\$（25）能照三昧**
>
> 「\^能照三昧\^\^」者，得是三昧，能以十種智慧[^73]照了諸法；譬如日出照閻浮提，事皆顯了。
>
> **\$（26）不求三昧**
>
> 「\^不求三昧\^\^」者，觀諸法如幻化，三界愛斷故，都無所求。
>
> **\$（27）無住三昧**
>
> 「\^無住三昧\^\^」者，是三昧名無住[^74]三昧；住是三昧中，觀諸法念念無常，無有住時。
>
> **\$（28）無心三昧**
>
> 「\^無心三昧\^\^」者，即是滅盡定，或無想定。何以故？佛自說因緣：「入是三昧中，諸心心數法不行。」
>
> **\$（29）淨燈三昧**
>
> 「\^淨燈三昧\^\^」者，「燈」名智慧燈，諸煩惱名垢；離是垢，慧則清淨。
>
> **\$（30）無邊明三昧**
>
> 「\^無邊明三昧\^\^」者，「無邊」名無量無數。「明」有二種：一者、度眾生故，身放\`1342\`光明；二者、分別諸法總相、別相故，智慧光明。[^75]得是三昧，能照十方無邊世界及無邊諸法。
>
> **\$（31）能作明三昧**
>
> 「\^能作明三昧\^\^」者，於諸法能為作明，如闇中然炬。
>
> **\$（32）普照明三昧**
>
> 「\^普照明三昧\^\^」者，如轉輪聖王寶珠，於軍眾外，四邊各照一由旬；菩薩得是三昧，普照諸法種種門。
>
> **\$（33）堅淨諸三昧三昧**
>
> 「\^堅淨諸三昧三昧\^\^」者，菩（400a）薩得是三昧力故，令諸三昧清淨堅牢。
>
> **\$（34）無垢明三昧**
>
> 「\^無垢明三昧\^\^」者，三解脫門相應三昧；得是三昧，離一切三昧垢──離一切無明、愛等，亦能照一切諸三昧。[^76]
>
> **\$（35）歡喜三昧**
>
> 「\^歡喜三昧\^\^」者，得是三昧，於諸[^77]法生歡喜樂。何者是？
>
> 有人言：初禪是。如佛說有四修定：一者、修是三昧，得現在歡喜樂；二者、修定得知見，見眾生生死；三者、修定得智慧分別；四者、修定得漏盡。[^78]
>
> 復次，得是三昧，生無量無邊法歡喜樂。
>
> **\$（36）電光三昧**
>
> 「\^電光三昧\^\^」者，如電暫現，行者得路；得是三昧者，無始世界來失道還得。
>
> **\$（37）無盡三昧**
>
> 「\^無盡三昧\^\^」者，得是三昧，滅諸法無常等相，即入不生不滅。
>
> **\$（38）威德三昧**
>
> 「\^威德三昧\^\^」者，菩薩得是三昧，威德莊嚴。
>
> **\$（39）離盡三昧**
>
> 「\^離盡三昧\^\^」者，菩薩得是三昧，無量阿僧祇劫善本功德必得，果報不失故。
>
> **\$（40）不動三昧**
>
> 「\^不動三昧\^\^」者──[^79]
>
> **\$\`1343\`A、第四禪**
>
> 有人言：第四禪是不動。[^80]欲界中五欲故動，初禪中覺觀故動，二禪中喜多故動，三禪中樂多[^81]故動，四禪離出入息無諸動相故不動。
>
> **\$B、四無色定**
>
> 有人言：四無色定是不動，離諸色故。
>
> **\$C、滅盡定**
>
> 有人言：滅盡定是不動，離心心數法故。
>
> **\$D、知諸法實相，畢竟空智慧相應三昧**
>
> 有人言：知諸法實相，畢竟空智慧相應三昧故不動。得是三昧已，於一切三昧、一切法，都不戲論。
>
> **\$（41）不退三昧**
>
> 「\^不退三昧\^\^」者，住是三昧，不見諸三昧退。
>
> 論者言：菩薩住是三昧，常不退轉，即是阿鞞跋致智慧相應三昧。「不退」者，不墮頂[^82]──如不墮頂義中說。[^83]
>
> **\$（42）日燈三昧**
>
> 「\^日燈三昧\^\^」者，[^84]得是三昧，能照一切諸法種種門及諸三昧；譬如日出能照一切\`1344\`閻浮提。
>
> **\$（43）月淨三昧**
>
> 「\^月淨三昧\^\^」者，如月從十六日漸減，至三十日都盡；凡夫人亦如是，諸善功德漸漸減盡，（400b）墮三惡道。
>
> 如月從一日漸漸增長，至十五日光明清淨；菩薩亦如是，得是三昧，從發心來，世世漸增善根，乃至得無生法忍，授[^85]記，智慧清淨，利益眾生。
>
> 又[^86]能破諸三昧中無明。
>
> **\$（44）淨明三昧**
>
> 「\^淨明三昧\^\^」者，[^87]「\^明\^\^」名慧，垢為礙。得是三昧者，於諸法無障礙；以是故，佛於此說：「住是三昧中，得四無礙智。」
>
> 問曰：佛何以獨於此中說「四無礙智」？
>
> 答曰：於三昧中無覺觀心，所可樂說與定相違，是事為難！此三昧力故，得四無礙智。四無礙智義，如先說。[^88]
>
> **\$（45）能作明三昧**
>
> 「\^能作明三昧\^\^」者，「\^明\^\^」即是智慧；諸智慧中，般若智慧最第一──是般若相應三昧能作明。
>
> **\$（46）作行三昧**
>
> 「\^作行三昧\^\^」者，得是三昧力，能發起先所得諸三昧。
>
> **\$（47）知相三昧**
>
> 「知相三昧」者，得是三昧，見一切諸三昧中有實智慧相。
>
> **\$（48）如金剛三昧**
>
> 「\^如金剛三昧\^\^」者，得是三昧，以智慧能通達一切諸法，亦不見通達，用無所得故。
>
> **\$※ 因論生論：金剛三昧、金剛輪三昧、如金剛三昧，何以皆言金剛**[^89]
>
> 問曰：三種三昧，何以皆言「金剛」？
>
> 答曰：
>
> **\$\`1345\`A、第一說**
>
> 初言「金剛」，中言「金剛輪」，後言「如金剛」。
>
> 「**如金剛三昧**」，佛說能貫穿一切諸法，亦不見是金剛三昧能通達諸三昧。
>
> 「**金剛輪三昧**」者，得是三昧，即能[^90]持諸三昧輪。是皆佛自說義。
>
> **\$B、第二說**
>
> 論者言：
>
> 「**如金剛三昧**」者，能破一切諸煩惱結使無有遺餘；譬如釋提桓因，手執金剛破阿修羅軍。即是學人末後心，從是心次第得三種菩提──聲聞菩提、辟支佛菩提、佛無上菩提。
>
> 「**金剛三昧**」者，能破一切諸法，入無餘涅槃，更不受有；譬如真金剛，能破諸山，令滅盡無餘。
>
> 「**金剛輪**」者，此三昧能破一切諸法，無遮無礙；譬如金剛輪轉時，無所（400c）不破，無所障礙。
>
> **\$C、第三說**
>
> 復次，初、金剛，二、金剛輪，三、如金剛，名字分別，佛說其義亦異；論者釋其因緣亦異，不應致難。
>
> **\$（49）心住三昧**
>
> 「\^心住三昧\^\^」者，心相輕疾，遠逝無形，難制難持，常是動相；如獼猴子，又如掣電[^91]，亦如蛇舌。得是三昧故，能攝令住；乃至天欲，心不動轉，何況人欲！
>
> **\$（50）普明三昧**
>
> 「\^普明三昧\^\^」者，得是三昧，於一切法見光明相，無黑闇相。如晝所見，夜亦如是；如見前，見後亦爾；如見上，見下亦爾，心中無礙。修是三昧故，得天眼通，普見光明，了了無礙。善修是神通故，得成慧眼，普照諸法，所見無礙。
>
> **\$（51）安立三昧**
>
> 「\^安立三昧\^\^」者，得是三昧者，一切諸功德善法中安立牢固；如須彌山在大海，安立不動。
>
> **\$（52）寶聚三昧**
>
> 「\^寶聚三昧\^\^」者，得是三昧，所有國土悉成七寶。
>
> 問曰：此是肉眼所見？禪定所見？
>
> 答曰：天眼、肉眼皆能見。何以故？外六塵不定故；行者常修習禪定，是故能轉本相。
>
> **\$（53）妙法印三昧**
>
> 「\^妙法印三昧\^\^」者，「\^妙法\^\^」名諸佛菩薩深功德智慧；[^92]得是三昧，得諸深妙功德智慧。
>
> **\$\`1346\`（54）法等三昧**
>
> 「\^法等三昧\^\^」者，「\^等\^\^」有二種：眾生等、法等。[^93]法等相應三昧，名為「法等」。
>
> **\$（55）斷喜三昧**
>
> 「\^斷喜三昧\^\^」者，得是三昧，觀諸法無常、苦、空、無我、不淨等，心生厭離；十想[^94]中，一切世間不可樂想相應三昧是[^95]。
>
> **\$（56）到法頂三昧**
>
> 「\^到法頂三昧\^\^」者，「\^法\^\^」名菩薩法，所謂六波羅蜜；到般若波羅蜜中，得方便力，到法山頂。得是三昧，能住是法山頂，諸無明煩惱不能動搖。
>
> **\$（57）能散三昧**
>
> 「\^能散三昧\^\^」者，得是三昧，能破散諸法──散空[^96]相應三昧是。
>
> **\$（58）分別諸法句三昧**
>
> 「\^分別諸法句三昧\^\^」者，得是三昧，能分別一切諸法語言字句，為眾生說辭無滯礙，樂說（401a）相應三昧是。[^97]
>
> **\$\`1347\`（59）字等相三昧**
>
> 「\^字等相三昧\^\^」者，得是三昧，觀諸字諸語皆悉平等；呵詈[^98]、讚歎，無有憎愛。
>
> **\$（60）離字三昧**
>
> 「\^離字三昧\^\^」者，得是三昧，不見字在義中，亦不見義[^99]在字中。
>
> **\$（61）斷緣三昧**
>
> 「\^斷緣三昧\^\^」者，得是三昧，若內若外，樂中不生喜，苦中不生瞋，不苦不樂中不生[^100]捨心──於此三受遠離不著，心則歸滅；心若滅，緣亦斷。
>
> **\$（62）不壞三昧**
>
> 「\^不壞三昧\^\^」者，緣法性畢竟空相應三昧，戲論不能破，無常不能轉，先已壞故。
>
> **\$（63）無種相三昧**
>
> 「\^無種[^101]三昧\^\^」者，得是三昧，不見諸法種種相，但見一相，所謂無相。
>
> **\$（64）無處行三昧**
>
> 「\^無處行三昧\^\^」者，得是三昧，知三毒火然三界故，心不依止；涅槃畢竟空故，亦不依止。
>
> **\$（65）離曚昧三昧**
>
> 「\^離曚昧[^102]三昧\^\^」者，得是三昧，於諸三昧中，微翳[^103]無明等悉皆除盡。
>
> **\$（66）無去三昧**
>
> 「\^無去三昧\^\^」者，得是三昧，不見一切法來去相。
>
> **\$（67）不變異三昧**
>
> 「\^不變異三昧\^\^」者，[^104]得是三昧，觀一切諸法，因不變為果，如乳不變作酪；諸法皆住自相，不動故。
>
> **\$（68）度緣三昧**
>
> 「\^度緣三昧\^\^」者，得是三昧，於六塵中諸煩惱盡滅，度六塵大海，亦能過一切三昧緣生智慧。
>
> **\$（69）集諸功德三昧**
>
> 「\^集諸功德三昧\^\^」者，得是三昧，集諸功德，從信至智慧，初夜、後夜修習不息；如日月運轉，初不休息。
>
> **\$（70）住無心三昧**
>
> 「\^住無心三昧\^\^」者，入是三昧中，不隨心，但隨智慧，至諸法實相中住。
>
> **\$\`1348\`（71）淨妙華三昧**
>
> 「\^淨妙華三昧\^\^」者，如樹華敷[^105]開，令樹嚴飾[^106]；得是三昧，諸三昧中，開諸功德華以自莊嚴。
>
> **\$（72）覺意三昧**
>
> 「\^覺意三昧\^\^」者，得是三昧，令諸三昧變成無漏，與七覺相應；譬如石汁[^107]一斤，能變千斤銅為金。
>
> **\$（73）無量辯三昧**
>
> 「\^無量辯三昧\^\^」者，即是樂說辯。得是三昧力故，乃至樂說一句，無量劫而不窮盡。
>
> **\$（74）無等等三昧**
>
> 「\^無等等三昧\^\^」者，（401b）得是三昧，觀一切眾生皆如佛，觀一切法皆同佛法──無等等般若波羅蜜相應是。
>
> **\$（75）度諸法三昧**
>
> 「\^度諸法三昧\^\^」者，得是三昧，入三解脫門，過出三界，度三乘眾生。
>
> **\$（76）分別諸法三昧**
>
> 「\^分別諸法三昧\^\^」者，即是分別慧相應三昧。得是三昧，分別諸法善、不善，有漏、無漏，有為、無為等相。
>
> **\$（77）散疑三昧**
>
> 「\^散疑三昧\^\^」者，有人言：即是見諦道中無相三昧；疑結，見諦智相應三昧斷故。
>
> 有人言：菩薩無生法忍相應三昧是[^108]。時，一切法中疑網悉斷，見十方諸佛，得一切諸法實相。
>
> 有人言：無礙解脫相應三昧是。諸佛得是三昧已，於諸法中無疑[^109]，無近、無遠，皆如觀掌中[^110]。
>
> **\$（78）無住處三昧**
>
> 「\^無住處三昧\^\^」者，即是無受智慧相應三昧。得是三昧，不見一切諸法定有住處。
>
> **\$\`1349\`（79）一莊嚴三昧**
>
> 「\^一莊嚴三昧\^\^」者，得是三昧，觀諸法皆一；或一切法有相故一，或一切法無故一，或一切法空故一，如是等無量皆一。以一相智慧莊嚴是三昧，故言「\^一莊嚴\^\^」。
>
> **\$（80）生行三昧**
>
> 「\^生行三昧\^\^」者，「\^行\^\^」名觀，得是三昧，能觀種種行相──入相、住相、出相；又是行皆空，亦不可見。
>
> **\$（81）一行三昧**
>
> 「\^一行三昧\^\^」者，是三昧常一行畢竟空相應三昧中，更無餘行次第──如無常行中次有苦行，苦行中次有無我行。
>
> 又菩薩於是三昧不見此岸、不見彼岸。諸三昧入相為此岸，出相為彼岸；初得相為此岸，滅相為彼岸。
>
> **\$（82）不一行三昧**
>
> 「\^不一行三昧\^\^」者，與上一行相違者是──所謂諸餘觀行。
>
> **\$（83）妙行三昧**
>
> 「\^妙行三昧\^\^」者，即是畢竟空相應三昧，乃至不見不二相，一切戲論不能破。
>
> **\$（84）達一切有底散三昧**
>
> 「\^達一切有底散三昧\^\^」者，「\^有\^\^」名三有；[^111]「\^底\^\^」者，非有想非無想，以難到故名「\^底\^\^」；「\^達\^\^」者，以無（401c）漏智慧，乃至離非有想非無想，入無餘涅槃，三界五眾散滅。
>
> 復次，菩薩得是不生不滅智慧，一切諸有通達散壞，皆無所有。
>
> **\$（85）入名語三昧**
>
> 「\^入名語三昧\^\^」者，得是三昧，識一切眾生、一切物、一切法名字，亦能以此名字語化人；一切語言，無不解了，皆有次第。
>
> **\$（86）離音聲字語三昧**
>
> 「\^離音聲字語三昧\^\^」者，得是三昧，觀一切諸法皆無音聲語言，常寂滅相。
>
> **\$（87）然炬三昧**
>
> 「\^然炬三昧\^\^」者，如捉炬夜行，不墮險處；菩薩得是三昧，以智慧炬，於諸法中無錯、無著。
>
> **\$（88）淨相三昧**
>
> 「\^淨相三昧\^\^」者，得是三昧，能清淨具足莊嚴三十二相，又能如法觀諸法總相、別相，[^112]亦能觀諸法無相清淨，所謂空、無相、無作，如〈相品〉[^113]是[^114]中廣說。
>
> **\$\`1350\`（89）破相三昧**
>
> 「\^破相三昧\^\^」者，得是三昧，不見一切法相，何況諸三昧相！即[^115]是無相三昧。
>
> **\$（90）一切種妙足三昧**
>
> 「\^一切種妙足三昧\^\^」者，得是三昧，以諸功德具足莊嚴──所謂好姓、好家、好身、好眷屬、禪定、智慧，皆悉具足清淨。
>
> **\$（91）不喜苦樂三昧**
>
> 「\^不喜苦樂三昧\^\^」者，得是三昧，觀世間樂多過多患、虛妄顛倒、非可愛樂；觀世間苦如病、如箭入身，心不喜樂。以一切法虛誑故，不求其樂。何以故？異時變為苦；樂尚不喜，何況於苦！
>
> **\$（92）無盡相三昧**
>
> 「\^無盡相三昧\^\^」者，得是三昧，觀一切法無壞無盡。
>
> 問曰：若爾者，云何不墮常邊？
>
> 答曰：如菩薩雖觀無常，不墮滅中；若觀不盡，不墮常中；此二相於諸法中皆不可得。[^116]有因緣故修行，所謂為罪福不失故言常，離著故言無常。
>
> **\$（93）陀羅尼三昧**
>
> 「\^陀羅尼三昧\^\^」者，得是三昧力故，聞持等諸陀羅尼皆自然得。
>
> **\$（94）攝諸邪正相三昧**
>
> 「\^攝諸邪正相三昧\^\^」者，得是三昧，不見三聚眾生，所（402a）謂正定、邪定、不定，[^117]都無所棄，一心攝取；又於諸法不見定正相、定邪相，諸法無定相故。
>
> **\$（95）滅憎愛三昧**
>
> 「\^滅憎愛三昧\^\^」者，得是三昧，可喜法中不生愛，可憎[^118]法中不生瞋。
>
> **\$（96）逆順三昧**
>
> 「\^逆順三昧\^\^」者，得是三昧，於諸法中逆順自在；能破諸邪逆眾生，能順可化眾\`1351\`生。又離著故，破一切法；善根增長故，成一切法；亦不見諸法逆順，是事亦不見，以無所有故。
>
> **\$（97）淨光三昧**
>
> 「\^淨光三昧\^\^」者，得是三昧，一切法中諸煩惱垢不可得；不可得故，諸三昧皆清淨。
>
> **\$（98）堅固三昧**
>
> 「\^堅固三昧\^\^」者，
>
> 有人言：金剛三昧是，堅固不壞故。
>
> 有人言：金剛非。所以者何？金剛亦易破故。[^119]是諸法實相智相應三昧不可破，如虛空，以是故言牢固。[^120]
>
> **\$（99）滿月淨光三昧**
>
> 「\^滿月淨光三昧\^\^」者，得是三昧，所言清淨，無諸錯謬。如秋時，虛空清淨，月滿、光明、涼樂[^121]、可樂，無諸可惡；菩薩亦如是，修諸功德故，如月滿；破無明闇[^122]故，淨智光明具足；滅愛恚等火故，清涼[^123]功德具足；大利益眾生故，可樂。
>
> **\$（100）大莊嚴三昧**
>
> 「\^大莊嚴三昧\^\^」者，見十方如恒河沙等世界，以七寶華香莊嚴，佛處其中──如是等清淨莊嚴。得是三昧故，一時莊嚴諸功德；又觀此莊嚴空無所有，心無所著。
>
> **\$（101）能照一切世間三昧**
>
> 「\^能照一切世間[^124]三昧\^\^」者，得是三昧故，能照三種世間──眾生世間、住處世間、五眾世間。[^125]
>
> **\$（102）三昧等三昧**
>
> 「\^三昧等三昧\^\^」者，得是三昧，觀諸三昧皆一等，所謂攝心相。是三昧皆得[^126]因緣生，有為作法，無深淺；得是三昧，皆悉平等，是名為「等」。與餘法亦等無異，以是故義中說，一切法中定亂相不可得。
>
> **\$\`1352\`（103）攝一切有諍無諍三昧**
>
> 「\^攝一切有諍無諍三昧\^\^」者，得是三昧，不（402b）見是法如是相、是法不如是相；不分別諸法有諍無諍，於一切法中通達無礙。於眾生中亦無好醜諍論，但隨眾生心行而度脫之。得是三昧故，於諸三昧皆隨順不逆。
>
> **\$（104）不樂一切住處三昧**
>
> 「\^不樂一切住處三昧\^\^」者，得是三昧，不樂住世間，不樂住非世間。[^127]以世間無常過故不樂；非世間中無一切法，是大可畏處，不應生樂。
>
> **\$（105）如住定三昧**
>
> 「\^如住定三昧\^\^」者，得是三昧故，知一切法如實相，不見有法過是如者。
>
> 「\^如\^\^」義，如先說。[^128]
>
> **\$（106）壞身衰三昧**
>
> 「\^壞身衰三昧\^\^」者，血、肉、筋、骨等和合故名為「\^身\^\^」；是身多患，常與[^129]飢、寒、冷、熱等諍，是名「\^身衰\^\^」。得是三昧故，以智慧力，分分破壞身衰相，乃至不見不可得相。
>
> **\$（107）壞語如虛空三昧**
>
> 「\^壞語如虛空三昧\^\^」者，「\^語\^\^」名內有風發，觸七處故有聲，依聲故有語。[^130]觀如是語言因緣故，能壞語言，不生我相及以愛憎。
>
> 有人言：二禪無覺觀[^131]是壞語三昧，賢聖默然故。
>
> 有人言：無色定三昧，彼中無身，離一切色故。
>
> 有人言：但是諸菩薩三昧，能破先世結業因緣不淨身而受法身，隨可度眾生種種現形。
>
> **\$\`1353\`（108）離著虛空不染三昧**
>
> 「離著虛空不染三昧」者，菩薩行般若波羅蜜，觀諸法畢竟空、不生不滅，如虛空，無物可喻。
>
> 鈍根菩薩著此虛空；得此三昧故，離著虛空等諸法，亦不染著是三昧。
>
> 如人沒在泥中，有人挽出，鎖腳為奴；如[^132]有三昧能離著虛空，而復著此三昧亦如是。今是三昧能離著虛空，亦自離著。
>
> **\$2、釋疑：佛多說「諸三昧」，論以「諸法」釋之理**
>
> 問曰：佛多說「諸三昧」，汝何以但說「諸法」？[^133]
>
> 答曰：佛多說果報，論者合因緣果報說。譬如人觀身不（402c）淨，得不淨三昧；身是因緣，三昧是果。又如人觀五眾無常、苦、空等，得七覺意三昧，能生八聖道、四沙門果。
>
> 復次，佛應適眾生故，但說一法；論者廣說，分別諸事。譬如一切有漏皆是苦因，而佛但說「愛」；一切煩惱滅名滅諦，佛但說「愛盡」。
>
> 是菩薩於諸觀行中必不疑，於諸三昧未了故，佛但說「三昧」；論者說「諸法」，一切三昧皆已在中。
>
> **\$3、釋「用無所得故」**
>
> 是諸三昧末後，皆應言「用無所得」，以同般若故。
>
> **\$4、結**
>
> 如是等無量無邊三昧和合，名為「摩訶衍」。

[^1]: （釋摩......餘）十字＝（十八品中百八三昧）八字【宮】。（大正25，396d，n.11）

[^2]: 參見《摩訶般若波羅蜜經》卷5〈18
    問乘品〉（大正8，251a8-253b16）；《大般若波羅蜜多經》（第二分）卷414〈16
    三摩地品〉（大正7，74c1-77c6）；《大般若波羅蜜多經》（第三分）卷488〈3
    善現品〉（大正7，481a14-483c5）；《放光般若經》卷4〈19
    問摩訶衍品〉（大正8，23b15-24c24）；《光讚經》卷6〈16
    三昧品〉（大正8，190a18-193a10）。

[^3]: 斷寶＝寶斷【明】下同。（大正25，396d，n.16）

[^4]: 妙淨＝淨妙【宋】【元】【明】【宮】。（大正25，396d，n.19）

[^5]: （多）＋陀羅尼【宋】【元】【明】【宮】【聖】【石】。（大正25，396d，n.22）

[^6]: 世＋（間）【石】。（大正25，396d，n.23）

[^7]: 參見《大般若波羅蜜多經》卷414〈16
    三摩地品〉：「\^云何名為月幢相三摩地？謂若住此三摩地時，普能住持諸定勝相，是故名為月幢相三摩地。\^\^」（大正7，74c10-12）

[^8]: 參見《大般若波羅蜜多經》卷414〈16
    三摩地品〉：「\^云何名為**法界決定三摩地**？謂若住此三摩地時，能於法界決定照了，是故名為法界決定三摩地。\^\^」（大正7，74c16-18）

[^9]: 參見《大般若波羅蜜多經》卷414〈16
    三摩地品〉：「\^云何名為**金剛喻三摩地**？謂若住此三摩地時，能摧諸定，非彼所伏，是故名為金剛喻三摩地。\^\^」（大正7，74c20-22）

[^10]: 參見《大般若波羅蜜多經》卷414〈16
    三摩地品〉：「\^云何名為精進力三摩地？謂若住此三摩地時，能發諸定精進勢力，是故名為精進力三摩地。\^\^」（大正7，75a3-5）

[^11]: （1）《放光般若經》卷4〈19
    問摩訶衍品〉：「\^復有不忘三昧，住是三昧者不忘諸三昧。\^\^」（大正8，23c10-11）

    > （2）《光讚經》卷6〈16
    > 三昧品〉：「\^彼何謂無所奪三昧？住是定意時，尋即不忘一切定意，是謂無所奪三昧。\^\^」（大正8，191a13-15）
    >
    > （3）《大般若波羅蜜多經》卷414〈16
    > 三摩地品〉：「\^云何名為**無忘失三摩地**？謂若住此三摩地時，於諸定相皆無忘失，是故名為無忘失三摩地。\^\^」（大正7，75a16-18）

[^12]: 參見《大般若波羅蜜多經》卷414〈16
    三摩地品〉：「\^云何名為諸法等趣海印三摩地？謂若住此三摩地時，令諸勝定等皆趣入如大海印攝受眾流，是故名為諸法等趣海印三摩地。\^\^」（大正7，75a18-21）

[^13]: 參見《大般若波羅蜜多經》卷414〈16
    三摩地品〉：「\^云何名為金剛輪三摩地？謂若住此三摩地時，普能任持一切勝定令不散壞，如金剛輪，是故名為金剛輪三摩地。\^\^」（大正7，75a24-26）

[^14]: 參見《大般若波羅蜜多經》卷414〈16
    三摩地品〉：「\^云何名為離塵三摩地？謂若住此三摩地時，能滅一切煩惱纏垢，是故名為離塵三摩地。\^\^」（大正7，75a26-28）

[^15]: 參見《大般若波羅蜜多經》卷414〈16
    三摩地品〉：「\^云何名為無相住三摩地？謂若住此三摩地時，不見諸定中有少法可住，是故名為無相住三摩地。\^\^」（大正7，75b3-6）

[^16]: 參見《大般若波羅蜜多經》卷414〈16
    三摩地品〉：「\^云何名為不思惟三摩地？謂若住此三摩地時，所有下劣心、心所法悉皆不轉，是故名為不思惟三摩地。\^\^」（大正7，75b6-8）

[^17]: 參見《大般若波羅蜜多經》卷414〈16
    三摩地品〉：「\^云何名為發光三摩地？謂若住此等持無間，能發一切勝定光明，是故名為發光三摩地。\^\^」（大正7，75b12-14）

[^18]: 參見《大般若波羅蜜多經》卷414〈16
    三摩地品〉：「\^云何名為無盡三摩地？謂若住此三摩地時，引諸等持功德無盡而不見彼盡不盡相，是故名為無盡三摩地。\^\^」（大正7，75b25-27）

[^19]: 參見《大般若波羅蜜多經》卷414〈16
    三摩地品〉：「\^云何名為離盡三摩地？謂若住此三摩地時，見諸等持一切無盡而不見有盡不盡相，是故名為離盡三摩地。\^\^」（大正7，75b29-c3）

[^20]: 參見《大般若波羅蜜多經》卷414〈16
    三摩地品〉：「\^云何名為無動三摩地？謂若住此三摩地時，令諸等持無動無掉亦無戲論，是故名為無動三摩地。\^\^」（大正7，75c3-5）

[^21]: 參見《大般若波羅蜜多經》卷414〈16
    三摩地品〉：「\^云何名為發明三摩地？謂若住此三摩地時，令諸定門發明普照，是故名為發明三摩地。\^\^」（大正7，75c13-15）

[^22]: 參見《大般若波羅蜜多經》卷414〈16
    三摩地品〉：「\^云何名為作所應作三摩地？謂若住此三摩地時，辦諸等持所應作事，又令諸定所作事成，是故名為作所應作三摩地。\^\^」（大正7，75c15-18）

[^23]: 參見《大般若波羅蜜多經》卷414〈16
    三摩地品〉：「\^云何名為金剛鬘三摩地？謂若住此三摩地時，雖能通達一切法而不見有通達相，是故名為金剛鬘三摩地。\^\^」（大正7，75c20-22）

[^24]: 參見《大般若波羅蜜多經》卷414〈16
    三摩地品〉：「\^云何名為一切法平等性三摩地？謂若住此三摩地時，不見有法離平等性，是故名為一切法平等性三摩地。\^\^」（大正7，76a4-6）

[^25]: 〔能〕－【宋】【元】【明】【宮】【聖】。（大正25，397d，n.10）

[^26]: 參見《大般若波羅蜜多經》卷414〈16
    三摩地品〉：「\^云何名為斷所緣三摩地？謂若住此三摩地時，絕諸等持所緣境相，是故名為斷所緣三摩地。\^\^」（大正7，76a20-22）

[^27]: 參見《大般若波羅蜜多經》卷414〈16
    三摩地品〉：「\^云何名為無變異三摩地？謂若住此三摩地時，不得諸法變異之相，是故名為無變異三摩地。\^\^」（大正7，76a22-24）

[^28]: 參見《大般若波羅蜜多經》卷414〈16三摩地品〉：「\^云何名為無品類三摩地？謂若住此三摩地時，不見諸法品類別相，是故名為無品類三摩地。\^\^」（大正7，76a24-26）

[^29]: 矇＝曚【宋】【元】【明】【聖】【石】。（大正25，398d，n.1）

[^30]: 參見《大般若波羅蜜多經》卷414〈16
    三摩地品〉：「\^云何名為度境界三摩地？謂若住此三摩地時，超諸等持所緣境界，是故名為度境界三摩地。\^\^」（大正7，76b6-8）

[^31]: 三昧＝三界【宋】，＝三昧界【元】【明】【石】。（大正25，398d，n.5）

[^32]: 參見《大般若波羅蜜多經》卷414〈16
    三摩地品〉：「\^云何名為超一切法三摩地？謂若住此三摩地時，普能超度三界諸法，是故名為超一切法三摩地。\^\^」（大正7，76b27-29）

[^33]: 參見《大般若波羅蜜多經》卷414〈16
    三摩地品〉：「\^云何名為一相莊嚴三摩地？謂若住此三摩地時，不見諸法二相可取，是故名為一相莊嚴三摩地。\^\^」（大正7，76c8-10）

[^34]: 參見《大般若波羅蜜多經》卷414〈16
    三摩地品〉：「\^云何名為引發行相三摩地？謂若住此三摩地時，於諸等持及一切法雖能引發種種行相，而都不見能引發者，是故名為引發行相三摩地。\^\^」（大正7，76c10-13）

[^35]: （1）參見《大般若波羅蜜多經》卷414〈16
    三摩地品〉：「\^云何名為一行相三摩地？謂若住此三摩地時，見諸等持無二行相，是故名為一行相三摩地。\^\^」（大正7，76c13-15）

    > （2）參見《文殊師利所說摩訶般若波羅蜜經》卷2：「\^文殊師利言：『世尊！云何名一行三昧？』佛言：『**法界一相，繫緣法界，是名一行三昧**。若善男子、善女人欲入一行三昧，當先聞般若波羅蜜，如說修學，然後能入一行三昧──如法界緣不退、不壞、不思議、無礙、無相。善男子、善女人欲入一行三昧，應處空閑，捨諸亂意，不取相貌，繫心一佛，專稱名字，隨佛方所，端身正向，能於一佛念念相續，即是念中能見過去、未來、現在諸佛。』\^\^」（大正8，731a25-b5）

[^36]: 參見《大般若波羅蜜多經》卷414〈16
    三摩地品〉：「\^云何名為離行相三摩地？謂若住此三摩地時，見諸等持都無行相，是故名為離行相三摩地。\^\^」（大正7，76c15-18）

[^37]: 參見《大般若波羅蜜多經》卷414〈16
    三摩地品〉：「\^云何名為妙行相三摩地？謂若住此三摩地時，令諸等持起妙行相，是故名為妙行相三摩地。\^\^」（大正7，76c18-20）

[^38]: 參見《大般若波羅蜜多經》卷414〈16
    三摩地品〉：「\^云何名為達諸有底散壞三摩地？謂若住此三摩地時，於諸等持及一切法，得通達智如實悟入；既得入已，於諸有法通達散壞令無所遺，是故名為達諸有底散壞三摩地。\^\^」（大正7，76c20-24）

[^39]: 參見《大般若波羅蜜多經》卷414〈16
    三摩地品〉：「\^云何名為無標幟三摩地？謂若住此三摩地時，於諸等持不見標幟，是故名為無標幟三摩地。\^\^」（大正7，77a5-7）

[^40]: 參見《大般若波羅蜜多經》卷414〈16
    三摩地品〉：「\^云何名為無盡行相三摩地？謂若住此三摩地時，不見諸定行相有盡，是故名為無盡行相三摩地。\^\^」（大正7，77a12-15）

[^41]: （多）＋陀羅尼【元】【明】。（大正25，3981d，n.10）

[^42]: 參見《大般若波羅蜜多經》卷414〈16
    三摩地品〉：「\^云何名為攝伏一切正性邪性三摩地？謂若住此三摩地時，於諸等持正性邪性攝伏諸見皆令不起，是故名為攝伏一切正性邪性三摩地。\^\^」（大正7，77a17-20）

[^43]: 參見《大般若波羅蜜多經》卷414〈16
    三摩地品〉：「\^云何名為無垢明三摩地？謂若住此三摩地時，於諸等持都不見有明相、垢相，是故名為無垢明三摩地。\^\^」（大正7，77a26-28）

[^44]: 得＝見【元】【明】【石】。（大正25，398d，n.12）

[^45]: 參見《大般若波羅蜜多經》卷414〈16
    三摩地品〉：「\^云何名為決定安住真如三摩地？謂若住此三摩地時，於諸等持及一切法，常不棄捨真如實相，是故名為決定安住真如三摩地。\^\^」（大正7，77b18-21）

[^46]: 參見《大般若波羅蜜多經》卷414〈16
    三摩地品〉：「\^云何名為離身穢惡三摩地？謂若住此三摩地時，令諸等持破壞身見，是故名為離身穢惡三摩地。\^\^」（大正7，77b21-23）

[^47]: 是＋（三昧）【元】【明】，（是三昧）＋是【石】。（大正25，398d，n.13）

[^48]: 百八三昧：釋義。（印順法師，《大智度論筆記》〔E005〕p.298）

[^49]: （1）〔唐〕慧琳撰，《一切經音義》卷26：「\^首楞嚴三昧（此云勇健定也，此經中自釋云：首楞嚴者，於一切事究竟堅固也）\^\^」（大正54，480a1）

    > （2）《佛說首楞嚴三昧經》卷上：「\^爾時，佛告堅意菩薩：『首楞嚴三昧，非初地、二地、三地、四地、五地、六地、七地、八地、九地菩薩之所能得，唯有住在十地菩薩乃能得是首楞嚴三昧。』\^\^」（大正15，631a18-21）
    >
    > 《佛說首楞嚴三昧經》卷下：「\^爾時名意菩薩白佛言：『世尊，我謂菩薩若能通達首楞嚴三昧，當知通達一切道行，於聲聞乘、辟支佛乘及佛大乘皆悉通達。』佛言：『如是！如是！如汝所說。菩薩若能通達首楞嚴三昧，則能通達一切道行。』\^\^」（大正15，643c25-29）
    >
    > （3）《大智度論》卷30〈1
    > 序品〉：「\^菩薩住於十地，入首楞嚴三昧，於三千大千世界，或時現初發意，行六波羅蜜；或現阿鞞跋致；或現一生補處，於兜率天上，為諸天說法；或從兜率天上來，下生淨飯王宮；或現出家成佛；或現大眾中轉法輪，度無量眾生；或現入涅槃，起七寶塔，遍諸國土，令眾生供養舍利；或時法都滅盡。菩薩利益如是，何況於佛！\^\^」（大正25，278a10-16）

[^50]: 〔所說法者〕－【宋】【宮】【聖】。（大正25，399d，n.4）

[^51]: 參見《佛說法印經》（大正2，500b21-c27）。

[^52]: 〔三〕－【宋】【元】【明】【宮】。（大正25，399d，n.6）

[^53]: 三法印。（印順法師，《大智度論筆記》［E005］p.295）

[^54]: 率皆：猶言都是。（《漢語大詞典》（二），p.381）

[^55]: 怖懾（\^ㄕㄜˋ\^\^）：恐懼。（《漢語大詞典》（七），p.474）

[^56]: 《正觀》（6），p.127：

    > （1）參見《摩訶般若波羅蜜經》卷1〈1
    > 序品〉：「\^爾時，世尊故在師子座，入師子遊戲三昧，以神通力感動三千大千世界，六種震動──東涌西沒，西涌東沒；南涌北沒，北涌南沒；邊涌中沒，中涌邊沒。\^\^」（大正8，217c5-8）
    >
    > （2）參見《大智度論》卷8〈1
    > 序品〉：「\^問曰：此三昧何以名師子遊戲？答曰：譬如師子搏鹿，自在戲樂；佛亦如是，入此三昧，能種種迴轉此地，令六反震動。復次，師子遊戲，譬如師子戲日，諸獸安隱；佛亦如是，入是三昧時，震動三千大千世界，能令三惡眾生一時得息，皆得安隱。復次，佛名人師子，師子遊戲三昧是佛戲三昧也。入此三昧時，令此大地六種震動，一切地獄、惡道眾生皆蒙解脫、得生天上，是名為戲。問曰：佛何以故入此三昧？答曰：欲動三千大千世界出三惡道眾生著二道中故。復次，上三種變化，出自佛身，人或信心不深；今動大地，欲令眾生知佛神力無量，能令外物皆動，信淨心喜，皆得離苦。\^\^」（大正25，116c9-23）

[^57]: 世界＝國土【石】。（大正25，399d，n.11）

[^58]: 翳障：障蔽。（《漢語大詞典》（九），p.677）

[^59]: 〔三昧〕－【宋】【元】【明】【宮】【聖】【石】。（大正25，399d，n.13）

[^60]: 幢（\^ㄔㄨㄤˊ\^\^）：1.一種旌旗。垂筒形，飾有羽毛、錦繡。古代常在軍事指揮、儀仗行列、舞蹈表演中使用。（《漢語大詞典》（三），p.761）

[^61]: 幢以＝以幢【元】【明】【石】。（大正25，399d，n.14）

[^62]: （1）百八三昧中，有三種三昧含「金剛」之名：第10個三昧名「金剛三昧」，第23個三昧名「金剛輪三昧」，第48個三昧名「如金剛三昧」。參見《大智度論》卷47（大正25，400b17-c3）。

    > （2）參見《十住毘婆沙論》卷10：「\^金剛三昧者，諸佛世尊金剛三昧，是不共法，無能壞故，於一切處無有障礙故，得正遍知故，壞一切法障礙故，等貫穿故，得諸功德利益力故，諸禪定中最上故，無能壞者，是故名為金剛三昧。如金剛寶無物能破者；是三昧亦如是，無有法可以壞者，是故名金剛三昧。\^\^」（大正26，73b27-c4）

[^63]: 陷：5.刺入。《韓非子‧難一》："吾楯之堅，物莫能陷也。"
    （《漢語大詞典》（十一），p.1048）

[^64]: 車𤦲瑪瑙＝硨磲碼瑙【宋】【元】【明】【宮】，＝車𤦲馬𤦏【聖】。（大正25，399d，n.17）

[^65]: 實相：諸法畢竟空。（印順法師，《大智度論筆記》［E001］p.284）

[^66]: 參見《摩訶般若波羅蜜經》卷5〈18
    問乘品〉：「\^云何名放光三昧？住是三昧能放光**照諸三昧**，是名放光三昧。\^\^」（大正8，251c2-4）

[^67]: （1）《摩訶般若波羅蜜經》卷24〈78
    四攝品〉：「\^云何為四無礙智？一者、義無礙智，二者、法無礙智，三者、辭無礙智，四者、樂說無礙智。\^\^」（大正8，395b13-15）

    > （2）《大智度論》卷25〈1
    > 序品〉：「\^四無礙智者，義無礙智、法無礙智、辭無礙智、樂說無礙智。義無礙智者，用名字、言語所說事，各各諸法相......。法無礙智者，知是義名字──堅相名為地，如是等；一切名字分別中無滯，是名為法無礙智。所以者何？離名字，義不可得，知義必由於名，以是故次義有法。......是名字及義，云何令眾生得解？當以言辭分別莊嚴，能令人解，通達無滯，是名辭無礙智。說有道理，開演無盡，亦於諸禪定中得自在無滯，是名樂說無礙智。\^\^」（大正25，246a22-b13）
    >
    > （3）另參見《大智度論》卷74（大正25，581a14-20）、卷85（大正25，656b22-27）、卷88（680c17-23）；《大毘婆沙論》卷180（大正27，904a8-23）；《俱舍論》卷27（大正29，142a22-28）；《順正理論》卷76（大正29，751a2-b8）；《顯宗論》卷37（大正29，959a15-c22）。

[^68]: （1）循＝修【宋】【元】【明】【宮】【聖】【石】。（大正25，399d，n.21）

    > （2）循（\^ㄒㄩㄣˊ\^\^）：1.沿著，順著。3.遵守，遵從，遵循。（《漢語大詞典》（三），p.1040）

[^69]: 迷悶：1.昏迷，神志不清。2.迷茫，難以辨清。（《漢語大詞典》（十），p.820）

[^70]: 如＝知【宋】【元】【明】【宮】【聖】。（大正25，399d，n.24）

[^71]: 加＝跏【元】【明】【宮】。（大正25，399d，n.25）

[^72]: 輪＝轉【宮】。（大正25，399d，n.26）

[^73]: （1）《摩訶般若波羅蜜經》卷5：「\^復次，須菩提！菩薩摩訶薩摩訶衍，所謂苦智、集智、滅智、道智、盡智、無生智、法智、比智、世智、他心智、如實智。......須菩提！是名菩薩摩訶薩摩訶衍，以不可得故。\^\^」（大正8，254c19-255a4）

    > 案：十一智中除「如實智」是為十智。參見《大智度論》卷23（大正25，232c19-233a5）。
    >
    > （2）參見《大方廣佛華嚴經》卷38〈33
    > 離世間品〉：「\^有十種智慧光明。何等為十？所謂菩薩摩訶薩，^（1）^於阿耨多羅三藐三菩提決定智慧光明；^（2）^見一切佛智慧光明；^（3）^見一切眾生死此生彼智慧光明；^（4）^開悟一切眾生，悉令正求修多羅法智慧光明；^（5）^依善知識，發菩提心，長養善根智慧光明；^（6）^示現一切諸佛智慧光明；^（7）^化一切眾生，悉令成熟安住佛地智慧光明；^（8）^分別解說不思議法智慧光明；^（9）^於一切佛神力住持善巧方便智慧光明；^（10）^滿足一切波羅蜜智慧光明。佛子，是為菩薩摩訶薩十種智慧光明。\^\^」（大正9，641c14-25）

[^74]: 住＝作【宋】【元】【明】【宮】。（大正25，399d，n.29）

[^75]: 二種光明：身光明，智慧光明。（印順法師，《大智度論筆記》［B103］p.132）

[^76]: 實相：無垢無淨。（印順法師，《大智度論筆記》［E001］p.284）

[^77]: 〔諸〕－【宋】【元】【明】【宮】【聖】。（大正25，400d，n.1）

[^78]: （1）參見《集異門足論》卷7（大正26，395c8-28），《法蘊足論》卷8〈14
    修定品〉（大正26，489b1-491b7），《品類足論》卷14（大正26，750c21-25），《舍利弗阿毘曇論》卷16（大正28，635c20-636a14），《俱舍論》卷28（大正29，150a16-18），《成實論》卷12〈158
    四修定品〉（大正32，335c20-336b5）。

    > （2）參見印順法師，〈修定──修心與唯心‧秘密乘〉，《華雨集》（三），pp.151-157。

[^79]: 參見《大智度論》卷5〈1
    序品〉：「\^常一心故，一切處心不著故。入不動三昧故，破他化自在天子魔。\^\^」（大正25，99b14-16）

[^80]: （1）參見《中阿含經》卷55（203經）《晡利多經》：「\^居士！彼有覺、有觀息，內靜、一心，無覺、無觀，定生喜、樂，得第二禪成就遊。彼已離喜欲，捨無求遊，正念正智而身覺樂，謂聖所說、聖所捨、念、樂住、空，得第三禪成就遊。彼樂滅、苦滅，喜、憂本已滅，不苦不樂、捨、念、清淨，**得第四禪成就遊**。彼已如是定心清淨，無穢無煩，柔軟善住，**得不動心**，修學漏盡智通作證。彼知此苦如真，知此苦集、知此苦滅、知此苦滅道如真；知此漏如真，知此漏集、知此漏滅、知此漏滅道如真。彼如是知、如是見，欲漏心解脫，有漏、無明漏心解脫，解脫已便知解脫：生已盡，梵行已立，所作已辦，不更受有，知如真。\^\^」（大正1，775a20-b4）

    > （2）參見印順法師，《性空學探源》，pp.90-91：
    >
    > \^**不動，有解說為第四禪**，因為到了四禪，不為三災所動。**但依《中阿含》的《大空經》與《淨不動道經》看來，不動是合於空無邊處定的。**單修這些定，沒有無漏慧，都還談不上解脫。《淨不動道經》所說有四種定：**不動**，無所有，無相，解脫。與空義相關更切，而是更有意義的。一、**淨不動道**，經說：『若現世欲及後世欲，若現世色及後世色，彼一切是魔境界。......（如是觀「彼一切四大及四大造」，亦復如是）若現世欲及後世欲，若現世色及後世色，若現世欲想後世欲想，若現世色想後世色想，彼一切想是無常法，是苦、是滅；彼於爾時，得不動想。』這觀欲觀色皆是無常苦而超脫之，甚至連後世之欲色想也超脫了；離欲離色，與無色界的空無邊處定同。\^\^
    >
    > （3）參見印順法師，《空之探究》，p.71：「\^**四禪名為不動**。《中阿含經》的《大空經》中，內空，外空，內外空，與不動並列。內空、外空、內外空，是從根、境、識的相關中，空於五欲；不動是觀五陰無常、無我，內離我慢。不動修習成就，就是空住的成就。如著空而不得解脫，就稱四禪為不動。\^\^」

[^81]: 〔多〕－【宋】【宮】。（大正25，400d，n.4）

[^82]: 阿鞞跋致：不退即不墮頂。（印順法師，《大智度論筆記》［E004］p.293）

[^83]: 《正觀》（6），p.127：《大智度論》卷27（大正25，262b4-17）、卷41（大正25，361c19-362a23）。

[^84]: 參見《大方等大集經》卷28〈12
    無盡意菩薩品〉：「\^何因緣故名日燈三昧？譬如日出，燈火、月光、星宿諸明悉不復現；菩薩大士得是定已，先所修智一切二乘學與無學及餘眾生所得諸智皆亦如是悉不復現，是名日燈三昧。\^\^」（大正13，195a14-19）

[^85]: 授＝受【宋】【元】【明】【宮】【聖】【石】。（大正25，400d，n.8）

[^86]: 又＝乃【宋】【宮】。（大正25，400d，n.9）

[^87]: 參見《思益梵天所問經》卷3〈8
    論寂品〉：「\^時普光佛為二菩薩廣說淨明三昧。所以名曰淨明三昧者，若菩薩入是三昧，即得解脫一切諸相及煩惱著，亦於一切佛法得淨光明。是故名為淨明三昧。\^\^」（大正15，51b8-11）

[^88]: 參見《大智度論》卷25（大正25，246a22-247b13）。

[^89]: 百八三昧中，有三種三昧含「金剛」之名：第10個三昧名「金剛三昧」，第23個三昧名「金剛輪三昧」，第48個三昧名「如金剛三昧」。

[^90]: 〔即能〕－【聖】，〔即〕－【宋】【元】【明】【宮】。（大正25，400d，n.14）

[^91]: 掣（\^ㄔㄜˋ\^\^）電：閃電。亦以形容迅疾。（《漢語大詞典》（六），p.635）

[^92]: 妙法：佛慧。（印順法師，《大智度論筆記》［E005］p.295）

[^93]: 參見《大智度論》卷5（大正25，97a25-b26）、卷40（353a18-b5）。

[^94]: 參見《摩訶般若波羅蜜經》卷1〈1
    序品〉：「\^十想：無常想、苦想、無我想、食不淨想、一切世間不可樂想、死想、不淨想、斷想、離欲想、盡想。\^\^」（大正8，219a11-13）

    > 另參見《大智度論》卷23（大正25，229a2-232c15）。

[^95]: 〔是〕－【宋】【元】【明】【宮】【聖】。（大正25，400d，n.26）

[^96]: （1）《大智度論》卷31〈1
    序品〉：「\^散空者，散名別離相，如諸法和合故有：如車以輻、輞、轅、轂，眾合為車，若離散各在一處，則失車名。五眾和合因緣，故名為人，若別離五眾，人不可得。......如《經》中說：『佛告羅陀！此色眾破壞散滅，令無所有，餘眾亦如是。』是名散空。復次，譬如小兒，聚土為臺殿、城郭、閭里、宮舍，或名為米，或名為麵，愛著守護；日暮將歸，其心捨離，蹋壞散滅。凡夫人亦如是，未離欲故，於諸法中生愛著心；若得離欲，見諸法皆散壞棄捨。是名散空。復次，諸法合集故，各有名字，凡夫人隨逐名字，生顛倒染著；佛為說法，當觀其實，莫逐名字，有無皆空。如《迦旃延經》說：『觀集諦則無無見，觀滅諦則無有見。』如是種種因緣是名散空。\^\^」（大正25，291c21-292a28）

    > （2）參見《雜阿含經》卷6（122經）：「\^時有侍者比丘，名曰羅陀，白佛言：『世尊！所謂眾生者，云何名為眾生？』佛告羅陀：『於色染著纏綿，名曰眾生；於受、想、行、識染著纏綿，名曰眾生。』佛告羅陀：『我說於色境界，當散壞消滅；於受、想、行、識境界，當散壞消滅，斷除愛欲；愛盡則苦盡，苦盡者我說作苦邊。譬如聚落中，諸小男小女嬉戲，聚土作城郭、宅舍，心愛樂著。愛未盡，欲未盡，念未盡，渴未盡，心常愛樂，守護言：我城郭，我舍宅。若於彼土聚，愛盡，欲盡，念盡，渴盡，則以手撥足蹴，令其消散。如是羅陀！於色散壞消滅，愛盡，愛盡故苦盡，苦盡故我說作苦邊。』\^\^」（大正2，40a4-17）
    >
    > （3）參見《雜阿含經》卷10（262經）：「\^如實正觀世間集者，則不生世間無見；如實正觀世間滅，則不生世間有見。\^\^」（大正2，67a2-4）

[^97]: 《大智度論》卷25〈1
    序品〉：「\^四無礙智者：義無礙智、法無礙智、辭無礙智、樂說無礙智。......是名字及義，云何令眾生得解？當以言辭分別莊嚴，能令人解，通達無滯，是名辭無礙智。說有道理，開演無盡，亦於諸禪定中得自在無滯，是名樂說無礙智。\^\^」（大正25，246a22-b13）

[^98]: 詈＝罵【宋】【元】【明】【宮】。（大正25，401d，n.1）

[^99]: 義＝字【宋】【元】【明】【宮】【聖】。（大正25，401d，n.2）

[^100]: 生＋（不知）【宋】【元】【明】【宮】【聖】。（大正25，401d，n.3）

[^101]: 種＋（相）【元】【明】【石】。（大正25，401d，n.5）

[^102]: 曚昧：昏暗模糊。（《漢語大詞典》（五），p.839）

[^103]: 翳（\^ㄧˋ\^\^）：2.遮蔽，隱藏，隱沒。4.目疾引起的障膜。（《漢語大詞典》（九），p.676）

[^104]: 法法住自相：因不變果。（印順法師，《大智度論筆記》［E005］p.295）

[^105]: （1）敷（\^ㄈㄨ\^\^）：生長，開放。《書‧禹貢》："篠簜既敷，厥草惟夭，厥木惟喬。"孔傳："篠，竹箭；簜，大竹，水去已布生。"顏師古注："夭，盛貌也。"孔傳："喬，高也。"（《漢語大字典》（二），p.1473）

    > （2）敷英：開放的花朵。《藝文類聚》卷八一引晉傅咸《芸香賦》："攜昵友以消遙兮，覽偉草之敷英。"（《漢語大詞典》（五），p.504）

[^106]: 嚴飾：裝飾美盛，盛飾。（《漢語大詞典》（三），p.550）

[^107]: 參見《大智度論》卷28〈1
    序品〉：「\^以一切法各各無定相故，可轉地或作水相；如酥、膠、蠟是地類，得火則消，為水則成濕相，水得寒則結成氷而為堅相。**石汁作金，金敗為銅，或還為石。**眾生亦如是，惡可為善，善可為惡。\^\^」（大正25，264c10-15）

[^108]: 是＋（是）【元】【明】【聖】【石】。（大正25，401d，n.6）

[^109]: 疑＝礙【宋】【元】【明】【宮】。（大正25，401d，n.8）

[^110]: 〔中〕－【宋】【元】【明】【宮】【聖】。（大正25，401d，n.9）

[^111]: 《大智度論》卷83〈70
    三惠品〉：「\^有名三有：欲有、色有、無色有。\^\^」（大正25，644b26-27）

[^112]: （1）參見《大智度論》卷31〈1
    序品〉：「\^問曰：何等是總相？何等是別相？答曰：總相者，如無常等；別相者，諸法雖皆無常，而各有別相；如地為堅相，火為熱相。\^\^」（大正25，293a26-29）

    > （2）參見《大智度論》卷31〈1
    > 序品〉：「\^復次，一切諸法性有二種：一者、總性，二者、別性。總性者，無常、苦、空、無我、無生無滅、無來無去、無入無出等。別性者，如火熱性，水濕性，心為識性。如人喜作諸惡，故名為惡性；好集善事，故名為善性。\^\^」（大正25，293a25-c10）

[^113]: 《正觀》（6），p.128，另參見p.274，n.124：

    > （1）如法觀諸法總相、別相，參見《摩訶般若波羅蜜經》卷3〈10
    > 相行品〉（大正8，237b11-28）；《放光般若經》卷3〈12
    > 空行品〉（大正8，16a11-20）；《光讚經》卷4〈9
    > 行品〉（大正8，171c12-172a12）。
    >
    > （2）觀諸法無相清淨，參見《摩訶般若波羅蜜經》卷14〈49
    > 問相品〉（大正8，325b17-28），《放光般若經》卷11〈50
    > 問相品〉（大正8，77b14-21）。

[^114]: 〔是〕－【宋】【元】【明】【宮】【石】。（大正25，401d，n.17）

[^115]: 《大正藏》原作「得」，今依《高麗藏》作「即」（第14冊，858a8）。

[^116]: 理則雙非，方便雙用：用常無常。（印順法師，《大智度論筆記》［E006］p.296）

[^117]: 眾生有三分：正定──必入涅槃，邪定──必入惡道，不定。（印順法師，《大智度論筆記》［B010］p.124）

[^118]: 憎＝惡【宋】【元】【明】【宮】【聖】。（大正25，402d，n.1）

[^119]: 金剛可破。（印順法師，《大智度論筆記》［E006］p.296）

[^120]: 參見《大智度論》卷97〈88
    薩陀波崙品〉：「\^隨一切堅固三昧者，諸法實相名堅固；得是三昧者，隨諸法實相，不隨餘法。\^\^」（大正25，737b13-15）

[^121]: 樂＝爽【明】。（大正25，402d，n.4）

[^122]: 闇＝黑【宋】【元】【明】【宮】【聖】。（大正25，402d，n.5）

[^123]: 明註曰「涼」，南藏作「淨」。（大正25，402d，n.6）

[^124]: 〔間〕－【宋】【元】【明】【宮】【聖】。（大正25，402d，n.7）

[^125]: （1）《大智度論》卷70〈48
    佛母品〉：「\^世間有三種：一者、五眾世間，二者、眾生世間，三者、國土世間。\^\^」（大正25，546b29-c2）

    > （2）三種世間：眾生世間，住處世間（國土世間），五眾世間。（印順法師，《大智度論筆記》［B010］p.132）

[^126]: 得＝從【宋】【元】【明】【宮】【聖】【石】。（大正25，402d，n.8）

[^127]: （1）《大方廣佛華嚴經》卷19：「\^云何為世間？云何非世間？世間、非世間，但是名差別；三世、五蘊法，說名為世間；彼滅，非世間，如是但假名。\^\^」（大正10，101c4-7）

    > （2）〔唐〕湛然述，《止觀輔行傳弘決》卷5：「\^世間有三種，亦如前列。非世間者，無一切法大可畏處；且指有漏名為世間，二乘所依名非世間，故云可畏。\^\^」（大正46，293c20-23）

[^128]: 《正觀》（6），p.128：參見《大智度論》卷32（大正25，297b24-c5，298b9-c27）。

[^129]: 〔與〕－【宋】【元】【明】【宮】。（大正25，402d，n.11）

[^130]: （1）《大智度論》卷6〈1 序品〉：

    > \^如人欲語時，口中風名憂陀那，還入至臍，觸臍響出，響出時觸七處退，是名語言。如偈說：「風名憂檀那，觸臍而上去；是風七處觸，項及齦、齒、脣、舌、咽及以胸，是中語言生。」\^\^（大正25，103a15-20）
    >
    > （2）七處：1、項，2、齗，3、齒，4、脣，5、舌，6、咽，7、胸。
    >
    > （3）「響出時觸七處退」：聲響出時，風接觸七種發聲部位之後而出體外。（參見梶山雄一、赤松明彥譯，《大乘佛典‧中國‧日本篇》（一），pp.132-133）
    >
    > （4）項：1.頸的後部，亦泛指頸。（《漢語大詞典》（十二），p.229）
    >
    > （5）齗（\^ㄧㄣˊ\^\^）：同「齦」，1.牙床。《急就篇》卷三：「鼻口脣舌齗牙齒。」顏師古注：「齗，齒根肉也。」（《漢語大詞典》（十二），p.1450）

[^131]: 《大智度論》卷20〈1
    序品〉：「\^滅覺、觀，攝心深入，內清淨，得微妙喜，入第二禪。\^\^」（大正25，208b22-23）。

[^132]: 〔如〕－【宋】【元】【明】【宮】【聖】。（大正25，402d，n.15）

[^133]: 此卷的百八三昧中，關於「佛多說諸三昧，論者但說諸法」之說法，如第2、4、5、10、15、16、17、18、21、23、26、27、30、31、32、35、37、39、40、41、42、43、44、48、50、51、53、55、57、58、64、66、67、74、75、76、79、85、86、88、89、91、92、94、95、96、97、102、103、105、108等三昧的內容所說。
