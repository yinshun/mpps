\`2505\`慧日佛學班第13期／福嚴推廣教育班第24期

（666b）

**《大智度論》卷87**

**〈釋**[^1]**次第學品第七十五之餘〉**[^2]

**（大正25，666b2-670b23）**

釋厚觀（2012.10.27）

\^【**經**】

**\$貳、為始行菩薩開示修行次第**[^3]

> **\$（壹）須菩提問**
>
> 須菩提言：「世尊！若菩薩摩訶薩知諸法無所有性，因四禪、五神通，得阿耨多羅三藐三菩提。世尊！**新學菩薩摩訶薩**[^4]云何於諸法無所有性中次第行、次第學、次第道，以是次第行、次第學、次第道，得阿耨多羅三藐三菩提？」[^5]
>
> **\$（貳）佛答**
>
> **\$一、約發心明**
>
> **\$（一）但從聖人處聞一切法無所有**
>
> 佛告須菩提：「菩薩摩訶薩若初從諸佛聞，若從多供養諸佛菩薩聞，若諸阿羅漢、若諸阿那含、若諸斯陀含、若諸須陀洹所聞：『得無所有故是佛，得無所有故是阿羅漢、阿那含、斯陀含、須陀洹，一切賢聖皆以[^6]得無所有故有名。一切有為作法無所有性，乃至無有如毫末[^7]許[^8]所有。』[^9]
>
> **\$\`2506\`（二）雖知諸法畢竟空，為度眾生故求無上菩提**
>
> 是菩薩摩訶薩聞是已，作是念：『若一切法無所[^10]有性，得無所有[^11]故是佛，乃至得無所有故是須陀洹；我若當得阿耨多羅三藐三菩提、若不得，一切法常無有性，我何以不發心得阿耨多羅三藐三菩提？得阿耨多羅三藐三菩提已，一切眾生行於有相，當令住無所有中。』
>
> **\$（三）引過去菩薩次第行、次第學、次第道為證**
>
> 須菩提！菩薩摩訶薩如是思惟已，發阿耨多羅三藐三菩提心，為度一切眾生故，菩薩摩訶薩所行次第行、次第學、次第道者，如過去諸菩薩摩訶薩所行道，得阿耨多羅三藐三菩提。[^12]
>
> **\$二、約六度明**
>
> **\$（一）標舉**
>
> 是**新發意菩薩**應學六波羅蜜，所謂檀波羅蜜、尸羅波羅蜜、羼提波羅（666c）蜜、毘梨耶波羅蜜、禪波羅蜜、般若波羅蜜。
>
> **\$（二）別明**
>
> **\$1、布施**
>
> **\$（1）正明**
>
> **\$A、修四種正行**
>
> 是菩薩摩訶薩若行檀波羅蜜時，自行布施，亦教人行[^13]布施，讚歎行[^14]布施功德，歡喜讚歎行布施者；
>
> **\$B、得大財富**
>
> 以是布施因緣故，得大財富。
>
> **\$C、離慳貪心，隨眾生意布施，得尊貴果**
>
> 是菩薩遠離慳心，布施眾生飲食、衣服、香、華、瓔珞、房舍、臥具、燈燭，種種資生所須，盡給與之。
>
> 菩薩摩訶薩行是布施及持戒，生天、人中，得大尊貴。
>
> **\$D、漸成五眾德**
>
> 以是持戒、布施故，得禪定眾；以是布施、持戒、禪定故，得智慧眾、解脫眾、\`2507\`解脫知見眾。[^15]
>
> **\$E、入菩薩位**
>
> 是菩薩因是**布施、持戒、禪定眾、智慧眾、解脫眾、解脫知見眾**故，過聲聞、辟支佛地，入菩薩位。[^16]
>
> **\$F、嚴土熟生，成佛，轉法輪，以三乘法度眾生**
>
> 入菩薩位已，得淨佛國土、成就眾生，得一切種智；得一切種智已，轉法輪；轉法輪已，以三乘法度脫眾生生死。
>
> **\$（2）結：性空故，三次第不可得**
>
> 如是，須菩提！菩薩以是布施，次第行、次第學、次第道──是皆不可得。何以故？自性無所有故。[^17]
>
> **\$2、持戒**
>
> **\$（1）正明**
>
> **\$A、修四種正行**
>
> 復次，須菩提！菩薩摩訶薩從初發意，自行持戒，教人持戒，讚歎持戒功德，歡喜讚歎行持戒者。
>
> **\$B、得尊貴果**
>
> 持戒因緣故，生天、人中，得大尊貴。
>
> **\$C、攝五眾德，應機施教**
>
> 見貧窮者施以財物，不持戒者教令持戒，亂意者教令禪定，愚癡者教令智慧，無解脫者教令解脫，無解脫知見者教令解脫知見。
>
> **\$D、入菩薩位**
>
> 以是持戒、禪定、智慧、解脫、解脫知見故，過聲聞、辟支佛地，入菩薩位；
>
> **\$E、嚴土熟生，成佛，轉法輪，以三乘法度眾生**
>
> 入菩薩位已，得淨佛國土；淨佛國土已，成就眾生；成就眾生已，得一切種智；得一切種智已，轉法輪；轉法輪已，以三乘法度脫[^18]眾生。
>
> **\$（2）結：性空故，三次第不可得**
>
> 如是，須菩提！菩薩以是持戒，次第行、次第學、次第道──是事皆不可得。何以故？一切法自性無所有故。
>
> **\$\`2508\`3、忍辱**
>
> **\$（1）正明**
>
> **\$A、修四種正行**
>
> 復次，須菩提！菩薩摩訶薩從初以來，自（667a）行羼提波羅蜜，教人行羼提，讚歎羼提功德，歡喜讚歎行羼提者。
>
> **\$B、攝五眾德，應機施教**
>
> 行羼提波羅蜜時，布施眾生各[^19]令滿足，教令持戒，教令禪定乃至解脫知見。
>
> **\$C、入菩薩位**
>
> 以是**布施、持戒、禪定、智慧**因緣故，過阿羅漢、辟支佛地，入菩薩位中；[^20]
>
> **\$D、嚴土熟生，成佛，轉法輪，以三乘法度眾生**
>
> 入菩薩位中已，得淨佛世界；淨佛世界已，成就眾生；成就眾生已，得一切種智；得一切種智已，轉法輪；轉法輪已，以三乘法度脫眾生。
>
> **\$（2）結：性空故，三次第不可得**
>
> 如是，須菩提！菩薩以羼提波羅蜜，次第行、次第學、次第道──是事皆不可得。何以故？一切法自性無所有故。
>
> **\$4、精進**
>
> **\$（1）修四種正行**
>
> 復次，須菩提！菩薩摩訶薩從初以來，自行毘梨耶波羅蜜[^21]，教人行毘梨耶，讚歎行毘梨耶功德，歡喜讚歎行毘梨耶者；
>
> **\$（2）例結**
>
> 乃至是事不可得，自性無所有故。
>
> **\$5、禪定**
>
> **\$（1）正明**
>
> **\$A、修四種正行**
>
> 復次，須菩提！菩薩摩訶薩從初以來，自入禪、入無量心、入無色定，亦教人入禪、入無量心、入無色定，讚歎入禪、入無量心、入無色定功德，歡喜讚歎行禪、無量心、無色定者。
>
> **\$B、於諸定心中行施、教戒定慧**
>
> 是菩薩住諸禪、定、無量心，布施眾生，各令滿足；教令持戒，教令禪定、智慧。
>
> **\$C、入菩薩位**
>
> 以是布施、禪定、智慧、解脫、解脫知見因緣故，過阿羅漢、辟支佛地，入菩薩位；
>
> **\$\`2509\`D、嚴土熟生，成佛，轉法輪，以三乘法度眾生**
>
> 入菩薩位已，淨佛世界；淨佛世界已，成就眾生；成就眾生已，得一切種智；得一切種智已，轉法輪；轉法輪已，以三乘法度脫一切眾生。
>
> **\$（2）例結**
>
> 乃至是事不可得，自性無所有故。
>
> **\$6、般若**
>
> **\$（1）正明**
>
> **\$A、攝五眾德，應機施教**
>
> 復次，須菩提！菩薩摩訶薩從初以來，行般若波羅蜜，布施眾生各令滿足，教令持戒、禪定、智慧、解脫、解脫知見。
>
> **\$B、修四種正行**
>
> 是菩薩行般若波羅蜜時，自行六波羅蜜，亦教他人令行六波羅蜜，讚歎六波（667b）羅蜜功德，歡喜讚歎行六波羅蜜者。
>
> **\$C、入菩薩位**
>
> 是菩薩以是**檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜因緣及方便力**，過聲聞、辟支佛地，入菩薩位；[^22]
>
> **\$（2）例結**
>
> 乃至是事不可得，自性無所有故。
>
> **\$（三）總結**
>
> 須菩提！是名初發意菩薩摩訶薩次第行、次第學、次第道。
>
> **\$三、約六念明**
>
> **\$（一）總明**
>
> 復次，須菩提！菩薩摩訶薩次第行、次第學、次第道，菩薩摩訶薩從初以來，以一切種智相應心，信解[^23]諸法無所有性，修六念，所謂念佛、[^24]念法、念僧、念戒、念\`2510\`捨、念天。[^25]
>
> **\$（二）別明無念為念**
>
> **\$1、念佛**
>
> **\$（1）正明**
>
> 須菩提！云何菩薩摩訶薩修念佛？
>
> **\$A、不念五陰**
>
> 菩薩摩訶薩念佛，不以色念，不以受、想、行、識念。何以故？是色自性無，受、想、行、識自性無。
>
> 若法自性無，是為無所有。何以故？無憶故，是為念佛。[^26]
>
> **\$B、不念相好**
>
> 復次，須菩提！菩薩摩訶薩念佛，不以三十二相念，亦不念金色身、不念丈光、不念八十隨形好。何以故？是佛身自性無故。
>
> 若法無性，是為無所有。何以故？無憶故，是為念佛。
>
> **\$C、不念五眾德**
>
> 復次，須菩提！不應以戒眾念佛，不應以定眾、智慧眾、解脫眾、解脫知見眾念佛。何以故？是眾無有自性。
>
> 若法無自性，是為非法。無所有念，是為念佛。
>
> **\$D、不念佛功德**
>
> 復次，須菩提！不應以十力念佛，不應以四無所畏、四無礙智、十八不共法念佛，不應以大慈大悲念佛。何以故？是諸法自性無。
>
> 若法自性無，是為非法。無所念，是為念佛。
>
> **\$E、不念十二因緣法**
>
> 復次，須菩提！不應以十二因緣法念佛。何以故？是因緣法自性無。
>
> 若法自性無，是為非法。無所念，是為念佛。
>
> **\$（2）結勸**
>
> 如是，須菩提！菩薩摩訶薩行般若波羅蜜時，應念佛──是為菩薩初發意次第行、次第（667c）學、次第道。
>
> 是菩薩摩訶薩次第行、次第學、次第道中住，能具足四念處、四正勤、四如意足、\`2511\`五根、五力、七覺分、八聖道分，修行空三昧、無相、無作三昧乃至一切種智，諸法性無所有故。
>
> 是菩薩知諸法性無所有，是中無有性、無無性。[^27]
>
> **\$2、念法**
>
> 須菩提！云何菩薩摩訶薩應修念法？
>
> **\$（1）諸法性空故，不念一切法**
>
> 須菩提！菩薩摩訶薩行般若波羅蜜時，不念善法、不念不善法，不念記法、無記法，不念世間法、不念出世間法，不念淨法、不念不淨法，不念聖法、不念凡夫法，不念有漏法、不念無漏法，不念欲界繫法、色界繫法、無色界繫法，不念有為法、無為法。
>
> 何以故？是諸法自性無。若法自性無，是為非法。無所念，是為念法。[^28]
>
> **\$（2）結勸**
>
> 念法中學無所有性故，乃至當得一切種智。
>
> 是菩薩得阿耨多羅三藐三菩提時，得諸法無所有性；是無所有性中，非有相、非無相。
>
> 如是，須菩提！菩薩摩訶薩應修念法，於是法中，乃至無少許念，何況念法！[^29]
>
> **\$3、念僧**
>
> 須菩提！菩薩摩訶薩云何應修念僧？
>
> 須菩提！菩薩摩訶薩念僧，**無為法故**分別有佛弟子眾，是中乃至無有少許念，何況念僧！[^30]
>
> \`2512\`如是，菩薩摩訶薩應修[^31]念僧。
>
> **\$4、念戒**
>
> 須菩提！菩薩摩訶薩云何應修念戒？
>
> 須菩提！菩薩摩訶薩從初發意已來，應念聖戒──無缺戒、無隙戒、無瑕戒、無濁戒、無著戒、自在戒、智者所讚戒、[^32]具足戒、**隨定戒**。
>
> 應念是戒無所有性，乃至無少許念，何況念戒！[^33]
>
> **\$5、念捨**
>
> 須菩提！菩薩摩訶薩從初發意已來應念捨──若自念捨、若念他捨，若捨財、若捨法、若捨煩惱；觀是捨不可得故[^34]，乃至無少許念，何況念捨！[^35]
>
> 如（668a）是，須菩提！菩薩摩訶薩應念捨。
>
> **\$6、念天**
>
> 須菩提！云何菩薩摩訶薩應念天？
>
> 須菩提！菩薩作是念：『四天王諸天所有信、戒、施、聞、慧，此間命終，生彼天處；我亦有是信、戒、施、聞、慧。乃至他化自在天所有信、戒、施、聞、慧，此間命終，生彼天處；我亦有是信、戒、施、聞、慧。』
>
> 如是，須菩提！菩薩摩訶薩應念是天無所有性中尚無少許念，何況念天！[^36]
>
> **\$（三）總結**
>
> 須菩提！菩薩摩訶薩行[^37]是六念，是名次第行、次第學、次第道。」

**\$\`2513\`參、為來世著空者，示性空不礙次第行**

> **\$（壹）須菩提問**
>
> 爾時，須菩提白佛言：「世尊！若一切法無所有性，所謂念色乃至識、眼乃至意、色乃至法，是無所[^38]有性；眼界乃至意識界，是無所有性；檀波羅蜜乃至般若波羅蜜、內空乃至無法有法空、四念處乃至八聖道分、佛十力乃至一切種智，是無所有性。世尊！若一切法無所有性者，是則無道、無智、無果。」[^39]
>
> **\$（貳）佛反質令答**
>
> 佛告須菩提：「汝見是色性實有不？乃至一切種智實有不？」
>
> 須菩提言：「不見也！世尊！」
>
> 佛告須菩提：「汝若不見諸法實有，云何作是問？」
>
> **\$（參）須菩提述問意**
>
> **\$一、自無所疑，愍來世著空者故問**
>
> 須菩提言：「世尊！我於是法不敢有疑，但為當來世諸比丘求聲聞、辟支佛道、菩薩道者。是人當如是言：『若一切法無所有性，誰垢誰淨？誰縛誰解？』是不知不解故而破於戒、破正見、破威儀、破淨命；[^40]是人破此事故，當墮三惡道。世尊！我畏當來世有如是事，以是故問佛。
>
> **\$二、重述已得道，淨信無有疑**
>
> 世尊！我於是法中信，不疑不悔。」\^\^

【**論**】[^41]釋曰：

**\$貳、為始行菩薩開示修行次第**

> **\$（壹）須菩提問**
>
> **\$一、新發意菩薩云何於諸法無所有性中次第行、次第學、次第道**
>
> 須菩提伏[^42]受佛語，一切諸法雖空，而能起四禪、神通，是大菩薩近成佛者能行；今未知新發意者云何行，是故疑，問佛：「世尊！新發意[^43]菩薩摩訶薩云何於諸法無所（668b）有性中次第行、次第學、次第道，用是次第行得阿耨多羅三藐三菩提？」
>
> **\$二、釋「新學」**
>
> 以次第行、次第學、次第道故，當知是**新發意菩薩**；雖無量劫發意，未得諸法實相，皆名「**新學**」。
>
> **\$\`2514\`三、新學菩薩應教布施、持戒等行，云何教令於無所有畢竟空性中行**
>
> 問曰：若如是人是新學，但應教行布施、持戒等，佛何以教令於諸法[^44]無所有畢竟空性中行？
>
> 答曰：今明始入無所有、畢竟空法故，令行無所有。而是菩薩**以無所有畢竟空和合布施、持戒等行**；譬如小兒服**藥**，須**蜜**乃下。是故雖新發意，亦觀深空，無咎。
>
> **\$（貳）佛答**
>
> **\$一、約發心明**
>
> **\$（一）但從聖人處聞一切法無所有**
>
> **\$1、辨示教者──從諸佛、菩薩、聲聞聖者處聞**
>
> 佛答須菩提：「菩薩若初從諸佛聞，若從多供養諸佛者聞。」
>
> 「\^諸佛\^\^」者，若過去、若現在。
>
> 「\^多供養諸佛\^\^」者，遍吉、觀世音、得大勢菩薩、文殊師利、彌勒菩薩等。
>
> 四種聲聞聖人義，如先說。[^45]
>
> 辟支佛不樂說法故，不說。
>
> **\$2、辨所教義**
>
> **\$（1）諸聖者皆以得無所有故名聖人**
>
> 「諸佛等聖人皆因無所有故有是分別。」
>
> 聖人雖有禪定等諸功德，皆為涅槃故。
>
> 「涅槃」即是寂滅相、無所有法。
>
> 是故說：「諸聖人皆因涅槃有是差別。」
>
> **\$（2）一切有為法無所有，乃至無毫末許自性可得**
>
> 「一切有為作法從因緣和合生[^46]起故有[^47]，無有實定性乃至如毫末許所有。」
>
> 有為有二種：一者、色，二者、無色。
>
> **色法**破壞，分別乃至微塵，無有定實；
>
> **無色法**中，乃至無有一念定實。
>
> 破義，如上說。[^48]
>
> **\$3、結：聖人以無著心說，是故但從聖人聞**
>
> 是菩薩從諸佛聖人聞是法。餘人多以著心說，諸聖人以無著心說，是故但從聖人聞。
>
> **\$（二）雖知諸法畢竟空，為度眾生故發心求無上菩提**
>
> **\$1、雖知諸法及眾生畢竟空而不妨發心行道**
>
> **\$\`2515\`（1）釋經意**
>
> 爾時，次第學菩薩聞是法，以**比智**籌量決定，知諸法究竟必空，皆入佛所得實相中，所謂「寂滅、無戲論相」。
>
> 我若得作佛、若不作佛，一等無異。何以故？
>
> 諸法實相不增不減，更無新法可得故；法亦不失。
>
> 若（668c）度眾生，眾生畢竟空，本末不可得；
>
> 我所願[^49]、所作功德及成佛時神通力皆如夢、如幻故，無一定實相，畢竟空。得、不得雖同，我何以不發心作佛？
>
> **\$（2）釋疑**
>
> **\$A、知畢竟空無所有，何以復發心欲作佛**
>
> 問曰：若知諸法畢竟空、無所有者，云何復言「我何以不發心作佛」？
>
> 答曰：畢竟空，無所有，無所障礙，何妨發心作佛[^50]？
>
> 復次，若說「畢竟空」，滅諸戲論，云何障發心？若障，即是有性，云何言「無所有性」？
>
> **\$B、雖畢竟空不障發心或不發心，而菩薩以何因緣願發心受諸勤苦**
>
> 問曰：若不障發心，亦應不障不發心，菩薩何不安住而發心受諸勤苦？
>
> 答曰：
>
> **\$（A）因親里故發心**
>
> 有人言：是菩薩有種種因緣應發心──或以多諸親屬知識皆不聞、不知、不得是諸法實相，是故今世、後世受諸苦惱；我幸有力，能使是人得離眾苦。譬如人得好[^51]良藥，親里知識受諸病苦，云何不與？是故菩薩雖知諸法性無所有，因親里故而發心，利益眾生。
>
> **\$（B）為圓滿佛功德亦為利益眾生故發心**
>
> 菩薩復作是念：「我雖聞諸法實相，心未深入，未有禪定，智慧未熟，受諸苦惱。」是故發心求阿耨多羅三藐三菩提，集諸功德，以無所有法作證，自為，亦為他人。
>
> **\$2、住眾生等、法等中，怨親平等，具足忍波羅蜜得成佛**
>
> 是菩薩復聞大乘深義──住眾生等、法等中，無別異心，可得佛。雖復中人及怨，都無異心。所以者何？是菩薩以畢竟空心，煩惱微薄、怨親平等，作是念：「怨親無定，以因緣故，親或為怨，怨或為親。」以此大因緣，具足**忍波羅蜜**故，得作佛。由何而得？由忍怨故。是以菩薩視[^52]怨如親。
>
> 譬如欲過嶮道，應當敬重頂戴導師；又如良醫雖賤，為貴者所重。
>
> \`2516\`如是思惟、籌量、分別：「中人、怨家，雖於我無用，而是佛道（669a）因緣。」是故發阿耨多羅三藐三菩提心。
>
> **\$（三）引過去菩薩次第行、次第學、次第道為證**
>
> **\$1、略述**
>
> 是名一種次第行、次第學、次第道。
>
> 是故以過去菩薩所行為證。
>
> **\$2、辨意**
>
> **\$（1）明「次第行、次第學、次第道」之別**
>
> 問曰：「次第行」、「次第學」、「次第道」有何差別？
>
> 答曰：^（1）^有人言：無差別；若行、若學、若道，義一而語異。
>
> ^（2）^有人言：初名「行」，中名「學」，後名「道」。
>
> ^（3）^「行」名布施，「學」名持戒，「道」名智慧。
>
> ^（4）^復次，「行」名持戒，「學」名禪定，「道」名智慧。
>
> ^（5）^復次，「行」名正語、正業、正命，「學」名正精進、正念、正定，「道」名正見、正思惟。此八事雖名為道，然分別有三分：[^53]
>
> 正見是**「道」**體；發起是道，名正思惟。
>
> 正語、正業、正命，助益正見，故名為**「行」**。
>
> 正精進、正念、正定，能成就正見，使令牢固，是名「**學**」。
>
> ^（6）^復次，有人言：**檀波羅蜜、毘梨耶波羅蜜**名為「**行**」，初入道故。
>
> 尸羅波羅蜜名為「學」──人心常隨五欲難禁難制，無須臾停息；漸以**尸羅波羅蜜、禪波羅蜜**制伏其心，是故名「**學**」。
>
> **羼提波羅蜜、般若波羅蜜**名為「**道**」。何以故？**忍**為善，**般若**為智慧，善、智具足故名「道」。譬如人有眼有足，隨意所至。
>
> 如是等，名為三事差別。
>
> **\$（2）明「次第」之義**
>
> 問曰：何以名「次第」？
>
> 答曰：以須菩提意：若一切法無所有，初發心菩薩於是空法中云何能漸次第學？以是故說「次第」。
>
> 諸法雖空難解，次第行得[^54]力故，能得成就；譬如緣梯，從一初桄[^55]漸上，上處雖高雖難，亦能得至。
>
> **\$二、約六度明**
>
> **\$（一）標舉**
>
> 次第行者，四種行六波羅蜜，如經中說。
>
> **\$\`2517\`（二）別明**
>
> **\$1、布施**
>
> **\$（1）釋意**
>
> **\$A、修四種正行**
>
> **\$（A）總說**
>
> \^自行檀，教人行檀，讚檀功德，歡喜讚行檀者\^\^，善拔慳貪根，深愛檀波羅蜜，慈悲於眾生，通達諸法實相──以此因緣故，能四種行檀波羅蜜。
>
> **\$（B）別論**
>
> **\$a、示非：不能具四種行者**
>
> 或有人自行布施，不能（669b）教人布施──或畏他瞋，或畏為己教布施以之為恩[^56]。如是等因緣故，**不能教人**。
>
> 或有人教人布施，自不能施；或有人種種讚歎布施之德，勸人令施而**不能自行**。
>
> 有人自行布施，亦教人布施、稱讚布施之德，而**見人布施不能歡喜**。所以者何？或有破戒惡人行施而不喜見。
>
> 有人喜見施主而**不讚歎**，以其邪見不識施果故。
>
> 如是，各各不能具足。
>
> **\$b、顯正：菩薩具行四事**
>
> **\$（a）大悲心、深愛善法故能行四事**
>
> 菩薩大悲心、深愛善法故，能行四事，如上說。
>
> ^（1）^菩薩若但自布施、不教他人，但能今世[^57]少許利益。
>
> ^（2）、（3）^是眾生隨業因緣墮貧窮處，是故菩薩教眾生言：「我不惜財物，我雖多施汝，汝亦不得持[^58]至後世；汝今當自作，後當自得。」以**布施實功德**，種種因緣**教眾生行施**。
>
> ^（4）^見行施者雖是破戒惡人，但念其好心布施之德，不念其惡，是故**歡喜讚歎**。
>
> **\$（b）觀未來無盡功德故行四事**
>
> 復次，見三寶無盡福田中施故，施[^59]福不盡，必至佛道；觀其未來無盡功德故，歡喜行是四種布施，世世財富。
>
> **\$B、得大財富**
>
> 是菩薩雖不為財富布施，未具足阿耨多羅三藐三菩提、六波羅蜜等法，中間而財富自至；譬如人為穀故種禾[^60]，而稾草[^61]自至。
>
> **\$\`2518\`C、離慳貪心，隨眾生意布施**
>
> **\$（A）略說**
>
> 菩薩得財物報時，離慳貪心，隨眾生意布施，須食與食等。
>
> **\$（B）釋疑**
>
> **\$a、布施時應先施何人**
>
> 問曰：是菩薩布施時，先施何等人？
>
> 答曰：
>
> **\$（a）第一說：由聖至凡，次第行布施**
>
> 是菩薩雖因眾生起大悲心，而菩薩布施，必先供養諸佛、大菩薩、辟支佛、阿羅漢及諸聖人。
>
> 若無聖人，次第施持戒、精進、禪定、智慧離欲人。
>
> 若無此人，施一切出家佛弟子。
>
> 若無是人，次施持五戒、行十善道，及（669c）持一日戒、三歸。
>
> 若無此人，次施中人非正非邪者。
>
> 若無此人，次施五逆惡人，及諸畜生。
>
> 不可不與，菩薩以施攝一切眾生故。
>
> **\$（b）第二說：先布施五逆罪人、貧賤、畜生等**
>
> 有人言：應先布施五逆罪人、斷善根者，貧窮、老病、下賤、乞匃[^62]者，乃至畜生；譬如慈母，多有眾子，先念羸病，給其所須。又如菩薩為餓虎欲食子故，以身施之。[^63]
>
> **\$（c）論主抉擇**
>
> 問曰：如是種種，應先施何者？
>
> 答曰：
>
> **\$Ⅰ、眾生皆是菩薩福田，能生大悲故，等觀無分別**
>
> 一切眾生皆是菩薩福田，能生大悲故。菩薩常欲以阿耨多羅三藐三菩提施眾生，何況衣食等而有分別！
>
> **\$Ⅱ、約二種菩薩辨**
>
> **\$（Ⅰ）得無生忍者，能平等無差別**
>
> 又菩薩得無生忍法，平等無差。
>
> **\$（Ⅱ）未得無生者，或悲心多或分別心多而有別**
>
> 未得無生忍者，或慈悲心多、或分別心多，此二心不得俱行。
>
> **悲心多**者，先施貧窮惡人，作是念：「種福田中，果報雖大，憐愍眾生故，先利貧者。」
>
> \`2519\`如是田雖不良，以慈悲心，得大果報。
>
> **分別心多**者，作是念：「諸佛有無量功德故，應先供養。」
>
> 以分別諸法、取著佛身故心小；其心雖小，福田良故，功德亦大。
>
> **\$Ⅲ、結正行：慈愍眾生，又視皆如佛**
>
> 若得諸法實相，入般若波羅蜜方便力中，心得自在，二事俱行──慈愍眾生，又視皆如佛。如是等，菩薩隨因緣行布施。
>
> **\$b、須食與食之辨**
>
> **\$（a）為稱受者意故**
>
> 問曰：經何以不言「與衣食等」，而言「須食與食」？
>
> 答曰：有人須食與飲、須飲與衣，以不稱受者意故，福德少[^64]，是故言「須食與食[^65]」。
>
> **\$（b）菩薩善觀相貌，知他心，能知眾生所須，隨意而與**
>
> 問曰：有人若羞、若怖，雖有所須，不能發言，云何知其所須？
>
> 答曰：菩薩觀其相貌，隨時所須、土地所宜；
>
> 或有知他心者，資生之具，隨意而與。
>
> **\$D、漸成五眾德**
>
> 是人因是布施，得成**戒眾**；復作是念：「我憐愍眾生，以衣食布施，所益甚少；不如持戒，常以無惱、無（670a）畏施於眾生。」
>
> 菩薩住是持戒中，為守護戒故，生**禪定**。
>
> 心不散、清淨故，得成**慧眾**；無戲論、捨諸[^66]著是慧相。
>
> 以是慧破諸煩惱縛，得**解脫眾**。
>
> 了了知見證解脫故，名**解脫知見眾**。
>
> **\$E、入菩薩位**
>
> **\$（A）行布施及五眾德，入菩薩位**
>
> 是人先行布施及五眾因緣故，過聲聞、辟支佛地，入菩薩位。
>
> **\$（B）釋疑**
>
> **\$a、應行「六度」入菩薩位，云何說行「五眾」**
>
> 問曰：菩薩應行六波羅蜜，入菩薩位，此中何以說「五眾」？
>
> 答曰：法雖一，以種種異名說，是故說「五眾」無咎。
>
> 是人從一波羅蜜中欲起諸波羅蜜，**布施**為主，已先說。[^67]
>
> 「持戒眾」名**尸波羅蜜**；
>
> 「定眾」、「解脫眾」名**禪波羅蜜**；[^68]
>
> \`2520\`「慧眾」、「解脫知見眾」是**般若波羅蜜**；[^69]
>
> 行諸波羅蜜時，能忍諸惡事，是名**羼提波羅蜜**；
>
> 能起諸波羅蜜，不休不息，是名**毘梨耶波羅蜜**。
>
> **\$b、何以不但說諸波羅蜜而說五眾**
>
> 問曰：若爾者，何以不但說諸波羅蜜名而說「五眾」？
>
> 答曰：是人欲入菩薩位，此中不但以持戒、禪定得，和合眾戒、清淨戒、無盡戒。以要言之，攝一切戒名為「戒眾」；能破煩惱，過二乘，入菩薩位。譬如一人、二人，不名為軍；和合多人，乃成為軍，能破怨敵。
>
> 餘眾亦如是。
>
> **\$F、嚴土熟生，成佛，轉法輪，以三乘法度眾生**
>
> 菩薩自得禪定等眾，亦令眾生得，是名菩薩教化眾生；
>
> 教化眾生已，持自功德及眾生功德，盡迴向淨佛國[^70]。
>
> 具此二法，即得一切種智，轉法輪，以三乘度眾生。
>
> **\$（2）結**
>
> 是名「菩薩次第行、次第學、次第道」。
>
> 先麁後細、先易後難，漸漸習學，名為「次第」。
>
> **\$2、例餘五度**
>
> 餘五波羅蜜，亦應隨義分別。
>
> **\$3、法性雖空無所有，為破顛倒故隨世諦行**
>
> 諸法性雖無所有，而隨世諦行，為破顛倒故。
>
> **\$三、約六念明**
>
> **\$（一）明六念易行易得**
>
> 復次，念佛等六念是初次第行，以易行易得故。
>
> **\$（二）釋疑：「不以色念佛」云何可言「易」**
>
> 問曰：六念中亦言「不以色念佛」，云何（670b）言「易」？
>
> 答曰：有法共行，故名為「易」；譬如服苦藥，以蜜下之則易。
>
> **\$\`2521\`（三）例餘**
>
> 六念義，如初品中廣說。[^71]
>
> **\$四、結：六度、六念不生邪見是次第學法**
>
> 六波羅蜜、六念等，柔軟易行，不生邪見，是菩薩次第學法。
>
> 餘三解脫門等，思惟籌量，或生邪見故不說。

**\$參、為來世著空者，示性空不礙次第行**

> **\$（壹）須菩提問：若法無所有，云何有次第行**
>
> 此中須菩提難：「世尊！若實無所有，云何有次第行等？」
>
> **\$（貳）佛反質令答**
>
> 佛反問須菩提：「汝以聲聞智慧見色等法是一定實法不？」
>
> 答言：「不見！」
>
> 色等一切法但從因緣和合，假有其名，無有定實，云何言有？
>
> 佛語須菩提：「汝若不見實定有，云何以次第等難空？」
>
> 而次第法不離於空。
>
> **\$（參）須菩提述問意**
>
> **\$一、自無所疑，愍來世著空者故問**
>
> 爾時，須菩提受解了了，是故說：「我無所疑，為當來世求三乘人，聞佛說空、無所有性，以罪重智鈍故，取空相，便言：『誰垢誰淨？凡夫、惡人，何以名垢？出家、得道人，何以名淨？』是人不解佛語深義以何事而說，著是空故，言：『何用持戒等為？』以是因緣，即生邪見，破正見；破正見故，以少因緣而破戒及威儀，無所畏忌；出家人資仰白衣，便妄語求利衣食等，破於正命等。種此罪故，墮三惡道，或重於白衣。見有是失，故問佛。」
>
> **\$二、重述已得道，淨信無有疑**
>
> 「我已得道，於諸法無所受，又常聞佛說空法，云何戲論、生疑？
>
> 又我常修無諍三昧，憐愍眾生，是故問佛。」[^72]

**\`2522\`〈釋一心**[^73]**具萬行品第七十六**[^74]**〉**[^75]

**（大正25，670b24-675a14）**

\^【**經**】

**\$壹、明無所有中起行**

> **\$（壹）明發菩提心**
>
> **\$一、須菩提問**
>
> 須菩提白佛言：「世尊！若一切法性無所有，菩薩見何等利益故，為眾生求[^76]阿耨多羅三藐三菩提？」
>
> **\$二、佛答**
>
> **\$（一）法性無所有，為眾生故發菩提心**
>
> 佛告須菩提：「以[^77]一切法性無所有故，菩薩為眾生求阿耨多羅三藐三菩提。
>
> **\$（二）著有所得者無道、無果、無菩提**
>
> 何以故？須菩提！諸有得、有著者，難可解（670c）脫。
>
> 須菩提！諸得相者，無有道、無有果、無[^78]阿耨多羅三藐三菩提。」[^79]
>
> **\$（貳）明修行得果**
>
> **\$一、略標無得道果**
>
> **\$（一）須菩提問**
>
> 須菩提白佛言：「世尊！無得相者，有道、有果、有阿耨多羅三藐三菩提不？」
>
> **\$（二）佛答**
>
> **\$1、無所得即是道、果、菩提**
>
> 「須菩提！無所得即是道、即是果、即是阿耨多羅三藐三菩提，法性不壞故。
>
> **\$2、著無所得則壞法性**
>
> 若無所得法欲得道、欲得果、欲得阿耨多羅三藐三菩提，為欲壞法性。」[^80]
>
> **\$\`2523\`二、別論修行得果**
>
> **\$（一）論「以無所得故有行道乃至遺法化世等」**
>
> **\$1、須菩提問**
>
> 須菩提白佛言：「世尊！若無所得法即是道、即是果、即是阿耨多羅三藐三菩提，云何有菩薩初地乃至十地？云何有無生忍法？云何有報得神通？云何有報得布施、持戒、忍辱、精進、禪定、智慧，住是果報法中能成就眾生、能淨佛國土及供養諸佛衣服、飲食、香、華、瓔珞、房舍、臥具、燈燭、種種資生所須之具，乃至得阿耨多羅三藐三菩提，不斷是福德？乃至般涅槃後舍利及弟子得供養，爾乃滅盡？」
>
> **\$2、佛答**
>
> 佛告須菩提：「以諸法無所得相故，得菩薩初地乃至十地，有報得五神通、布施、持戒、忍辱、精進、禪定、智慧、成就眾生、淨佛國土，亦以善根因緣故，能利益眾生，乃至般涅槃後舍利及弟子得供養。」[^81]
>
> **\$（二）論「無所得中布施乃至諸神通皆無差別」**
>
> **\$1、明正義**
>
> **\$（1）須菩提問**
>
> 須菩提白佛言：「世尊！若諸法無所得相，布施、持戒、忍辱、精進、禪定、智慧、諸神通有何差別？」
>
> **\$（2）佛答**
>
> **\$A、以無所得故不異**
>
> 佛告須菩提：「無所得法，布施、持戒、忍辱、精進、禪定、智慧、神通無有差別。
>
> **\$B、為令有所得者離執著故分別說**
>
> 以眾生著布施乃至神通故分別說。[^82]
>
> **\$2、論行法**
>
> **\$（1）須菩提問**
>
> 「世尊！云何無所得法布施乃至神通無[^83]差別？」[^84]
>
> **\$\`2524\`（2）佛答：行時不見三事**
>
> 「須菩提！菩薩摩訶薩行般若波羅蜜時，不得布施，施者、受者皆不可得而行布施，[^85]不得戒而[^86]持戒，不得忍而行忍，不得精進而行精進，不得禪而行禪，不得智慧而行智慧；不得神通而（671a）行神通；不得四念處而行四念處，乃至不得八聖道分而行八聖道分；不得空三昧、無相[^87]、無作三昧而行空、無相、無作三昧；不得眾生而成就眾生，不得[^88]佛國土而淨佛國土；不得諸佛法而得阿耨多羅三藐三菩提。
>
> **\$3、勸修**
>
> 須菩提！菩薩摩訶薩應如是行無所得般若波羅蜜！
>
> **\$三、顯益**
>
> 菩薩摩訶薩行是無所得般若波羅蜜時，魔、若魔天不能破壞。」

**\$貳、明一念中具萬行**[^89]

> **\$（壹）論「能具眾善之法」**
>
> **\$一、須菩提問**
>
> 須菩提白佛言：「世尊！云何菩薩摩訶薩行般若波羅蜜時，一念中具足行六波羅蜜、四禪、四無量心、四無色定、四念處、四正勤、四如意足、五根、五力、七覺分、八聖道分、三解脫門、佛十力、四無所畏、四無礙智、十八不共法、大慈大悲、三十二相、八十隨形好？」
>
> **\$二、佛答：不離般若行**
>
> 佛告須菩提：「菩薩摩訶薩所有布施，不遠離般若波羅蜜；所修持戒、忍辱、精進、禪定，不遠離般若波羅蜜；四禪、四無量心、四無色定、修四念處乃至八十隨形好，不遠離般若波羅蜜。」[^90]
>
> **\$\`2525\`（貳）論「不離般若之法」**
>
> **\$一、須菩提問**
>
> 須菩提白佛言：「世尊！云何菩薩摩訶薩不遠離般若波羅蜜故，一念中具足行六波羅蜜乃至八十隨形好？」
>
> **\$二、佛答：不以二相行**
>
> 佛言：「菩薩行般若波羅蜜時，所有布施不遠離般若波羅蜜不二相，持戒時亦不二相，修忍辱、勤精進、入禪定亦不二相，乃至八十隨形好亦不二相。」[^91]
>
> **\$（參）論「云何不二相」**
>
> **\$一、明「能成不二之法」**
>
> **\$（一）須菩提問**
>
> 須菩提白佛言：「世尊！云何菩薩摩訶薩布施時不二相，乃至修八十隨形好不二相？」
>
> **\$（二）佛答**
>
> 「須菩提！菩薩摩訶薩行般若波羅蜜時，欲具足檀波羅蜜，檀波羅蜜中攝諸波羅蜜及四念處乃至八十隨形好。」[^92]
>
> **\$二、明「住無漏心，以一攝眾行」**
>
> **\$（一）須菩提問**
>
> 「世尊！云何菩薩[^93]布施時攝諸無漏法？」[^94]
>
> **\$（二）佛答**
>
> 佛告須菩提：「若菩薩摩訶薩行般若波羅蜜時[^95]，住（671b）無漏心布施，於無漏心中不見相──所謂誰施？誰受？所施何物？
>
> 以是無相心、無漏心，斷愛、斷慳貪心而行布施，是時不見布施，乃至不見阿耨多羅三藐三菩提法。
>
> 是菩薩以無相心、無漏心持戒，不見是戒，乃至不見一切佛法。
>
> \`2526\`以無相心、無漏心忍辱，不見是忍，乃至不見一切佛法。
>
> 以無相心、無漏心精進，不見是精進，乃至不見一切佛法。
>
> 以無相心、無漏心入禪定，不見是禪定，乃至不見一切佛法。
>
> 以無相心、無漏心修[^96]智慧，不見是智慧，乃至不見一切佛法。
>
> 以無相心、無漏心修四念處，不見是四念處。
>
> 乃至八十隨形好。」

**\$參、明行無相、無作、無起具萬行**[^97]

> **\$（壹）須菩提問**
>
> 「世尊！若諸法無相、無作，云何具足檀波羅蜜、尸[^98]波羅蜜、羼提波羅蜜、毘梨耶波羅蜜、禪波羅蜜、般若波羅蜜？云何具足四念處、四正勤、四如意足、五根、五力、七覺分、八聖道分？云何具足空三昧、無相、無作三昧、佛十力、四無所畏、四無礙智、十八不共法、大慈大悲？云何具足三十二相、八十隨形好？」[^99]
>
> **\$（貳）佛約六度答**
>
> **\$一、約施度**
>
> **\$（一）標**
>
> 佛告須菩提：「菩薩摩訶薩行般若波羅蜜，以無相心、無漏心布施，須食與食，乃至種種所須，盡給與之；若內、若外──若支解其身、若國城、妻子，布施眾生。[^100]
>
> **\$（二）釋**
>
> **\$1、自體具足：觀十二空故離相**
>
> 若有人來語菩薩言：『何用是布施為？是無所益！』
>
> 行般若波羅蜜菩薩作是念：『是人雖來訶我布施，我終不悔！我當勤行布施，不應不與。』施已，與一切眾生共之，迴向阿耨多羅三藐三菩提，亦不見是相──誰施？誰受？所施何物？迴向者誰？何等是迴向法？何等是迴向處──所謂阿耨多羅三藐三菩提？是相皆不可見。何以故？一切法皆[^101]（671c）以內空故空，外空故空，\`2527\`內外空故空，空空、有為空、無為空、畢竟空、無始空、散空、性空、一切法空、自相空故空。
>
> 如是觀，作是念：『迴向者誰？迴向何處？用何法迴向？』是名正迴向。
>
> **\$2、攝諸功德**
>
> 爾時，菩薩能成就眾生、淨佛國土，能具足檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜，乃至三十七助道法，空、無相、無作三昧，乃至十八不共法。
>
> 是菩薩能[^102]如是具足檀波羅蜜而不受世間果報。
>
> 譬如他化自在諸天，隨意所須，即皆得之；菩薩亦如是，心生所願，隨意即得。
>
> **\$3、供養諸佛，兼濟眾生**
>
> 是菩薩摩訶薩以[^103]是布施果報故，能供養諸佛，亦能滿足一切眾生、天及人、阿修羅。[^104]是菩薩以檀波羅蜜攝取眾生，用方便力，以三乘法度脫眾生。
>
> **\$（三）結**
>
> 如是，須菩提！菩薩摩訶薩於無相、無得、無作諸法中具足檀波羅蜜。
>
> **\$二、約戒度**
>
> **\$（一）佛自設問**
>
> 須菩提！菩薩摩訶薩云何於無相、無得、無作法中具足尸羅波羅蜜？
>
> **\$（二）標：持種種戒**
>
> 須菩提！是菩薩摩訶薩行尸羅[^105]波羅蜜時，持種種戒，所謂聖無漏入八聖道分[^106]戒、自然戒[^107]、報得戒、受得戒、心生戒，如是等不缺、不破、不雜、不濁、不著，自\`2528\`在戒，智所讚戒。[^108]
>
> **\$（三）釋**
>
> **\$1、自體具足**
>
> 用是戒，無所取──若色，若受、想、行、識；若三十二相、八十隨形好；若剎利大姓，若婆羅門大姓、居士大家；若[^109]四天王天、三十三天、夜摩天、兜率陀天、化樂天、他化自在天、梵眾天、光音天、遍淨天、廣果天、無[^110]想天、無煩[^111]天、無熱天、妙見天、喜見天、阿迦膩[^112]吒天、空處天、識處天、無所有處天、非有想非無想處天；若須陀洹果、若斯陀含果、若阿那含果、若阿羅漢果、若辟支佛道；若轉輪聖王、若天（672a）王。但為一切眾生共之，迴向阿耨多羅三藐三菩提，以無相、無得、無二迴向，為世俗法故，非第一實義。[^113]
>
> **\$2、攝諸功德**
>
> 是菩薩具足尸羅波羅蜜，以方便力起四禪，不味著故，得五神通。
>
> **\$3、親近諸佛，兼濟眾生**
>
> 因四禪得**天眼**；是菩薩住二種天眼：修得、報得。
>
> \`2529\`得天眼已，見東方現在諸佛，乃至得阿耨多羅三藐三菩提，如所見事不失；南西北方、四維、上下現在諸佛，乃至得阿耨多羅三藐三菩提，如所見不失。[^114]
>
> 是菩薩用**天耳**淨，過於人耳，聞十方諸佛說法；如所聞不失，能自饒益，亦益[^115]他人。
>
> 是菩薩以知**他心智**，知十方諸佛心及知一切眾生心，亦能饒益一切眾生。
>
> 是菩薩用**宿命智**，知過去諸業因[^116]緣；是諸[^117]業因緣不失故，是眾生在在處處所生悉知。
>
> 是菩薩用是**漏盡智**，令眾生得須陀洹果乃至阿羅漢果、辟支佛道，在在處處能令眾生入善法中。[^118]
>
> **\$（四）結**
>
> 如是，須菩提！菩薩摩訶薩於諸法無相、無得、無作，具足尸羅波羅蜜。」
>
> **\$三、約忍度**
>
> **\$（一）須菩提問**
>
> 「世尊！云何諸法無相、無作、無得，菩薩摩訶薩能具足羼提波羅蜜？」
>
> **\$（二）佛標示二種忍**
>
> 「須菩提！菩薩摩訶薩從初發意以來乃至坐道場，於其中間，若一切眾生來，以瓦石、刀杖加是菩薩，菩薩是時不起瞋心，乃至不生一念。
>
> 爾時，菩薩應修二種忍：一者、一切眾生惡口罵詈[^119]、若加刀杖瓦石，瞋心不起；二者、一切法無生無生法忍。[^120]
>
> **\$（三）佛釋義**
>
> **\$1、自體具足**
>
> 菩薩，若人來惡口罵詈或以瓦石刀杖加之，爾時，菩薩應如是思惟：『罵我者誰？\`2530\`譏訶者誰？打擲者誰？誰有受者？』即[^121]時菩薩應思惟諸法實性，所謂畢竟空，無法、無眾生；諸法尚不可得，何況有眾（672b）生！如是觀諸法相時，不見罵者、不見割截者。是菩薩如是觀諸法相時，即得無生法忍。
>
> 云何名無生法忍？知諸法相常不生，諸煩惱從本已來亦常不生。[^122]
>
> **\$2、攝諸功德**
>
> 是菩薩摩訶薩住是二忍，能具足四禪、四無量心、四無色定，四念處乃至八聖道分，三解脫門，佛十力、四無所畏、四無礙智、十八不共法、大慈大悲。
>
> 是菩薩住是聖無漏出世間法，不共一切聲聞、辟支佛，具足聖神通。
>
> **\$3、親近諸佛，兼濟眾生**
>
> 住**聖神通**已，以**天眼**見東方諸佛，是人得念佛三昧，乃至阿耨多羅三藐三菩提，終不斷絕；南西北方、四維、上下亦如是。[^123]
>
> 是菩薩用**天耳**聞十方諸佛所說法，如所聞為眾生說。
>
> 是菩薩亦知十方諸佛心；及**知一切眾生念**，知已，隨其心而為[^124]說法。
>
> 是菩薩以**宿命智**知一切眾生宿世善根，為眾生說法，令其歡喜。
>
> 是菩薩以**漏盡神通**，教化眾生，令得三乘。
>
> **\$4、行化利生，得果轉法輪**
>
> 是菩薩摩訶薩行般若波羅蜜，以方便力成就眾生，具足一切種智，得阿耨多羅三藐三菩提，轉法輪。
>
> **\$（四）結**
>
> 如是，須菩提！菩薩摩訶薩無相、無得、無作法中，具足羼提波羅蜜。」
>
> **\$四、約精進度**
>
> **\$（一）須菩提問**
>
> 須菩提言：「世尊！菩薩摩訶薩云何於諸法無相、無作、無得，能具足毘梨耶波羅蜜？」
>
> **\$\`2531\`（二）佛標示身精進、心精進**
>
> 佛告須菩提：「菩薩摩訶薩行般若波羅蜜時，成就身精進、心精進，入初禪乃至入第四禪，受種種神通力，能分一身為多身，乃至手捫摸[^125]日月。
>
> **\$（三）佛釋義**
>
> **\$1、自體具足**
>
> **\$（1）以身精進辨**
>
> 成就身精進故，飛到東方過無量百千萬諸佛世界，供養諸佛飲食、衣服、醫藥、臥具、華、香[^126]、瓔珞種種所須，乃至阿耨多羅三藐三菩提，福德果報終不可[^127]盡。
>
> 是菩薩得阿耨多羅三藐三（672c）菩提時，一切世間天及人勤設供養衣服、飲食，乃至入無餘涅槃後，舍利及弟子得供養。
>
> 亦以是神通力故，至諸佛所，聽受法教，乃至阿耨多羅三藐三菩提，終不違失。
>
> 是菩薩修一切種智時，淨佛世界[^128]、成就眾生。
>
> 如是，須菩提！菩薩摩訶薩行般若波羅蜜，成就身精進，能具足毘梨耶波羅蜜。
>
> **\$（2）以心精進辨**
>
> 須菩提！云何菩薩成就心精進，能具足毘梨耶波羅蜜？
>
> 須菩提！菩薩摩訶薩心精進，以是心精進聖無漏，入八聖道分精進，不令身、口不善業得入。[^129]
>
> 亦不取諸法相若常、若無常，若苦、若樂，若我、若無我，若有為、若無為，若欲界、若色界、若無色界，若有漏性、若無漏性，若初禪乃至第四禪，若慈、悲、喜、捨，若無邊虛空處乃至非有想非無想處，若四念處、若[^130]四正勤、四如意足、五根、五力、七覺分、八聖道分，若空、無相、無作，若佛十力乃至十八不共法。
>
> 不取相若常、若無常，若苦、若樂，若我、若無我，若須陀洹果、斯陀含果、阿那含果、若阿羅漢果、若辟支佛道，若菩薩道、若阿耨多羅三藐三菩提，若是須陀洹、斯陀含、阿那含、阿羅漢，若是辟支佛，是菩薩，是佛。
>
> 不取相是眾生斷三結故得須陀洹，是眾生三毒薄故得斯陀含，是眾生斷下分結故得阿那含，是眾生斷上分結故得阿羅漢，是眾生以辟支佛道故作辟支佛，是眾生行道種智故名菩薩──亦不取是諸法[^131]相。
>
> \`2532\`何以故？不可以性取相，是性無故。[^132]
>
> 是菩薩以是心精進故，廣利益眾生，亦不得是[^133]眾生，是為菩薩具足毘梨耶波羅蜜。具足諸佛法、淨佛國土、成就眾生，不（673a）可得故。[^134]
>
> **\$2、攝諸功德**
>
> 是菩薩身精進、心精進成就故，攝取一切諸善法；是法亦不著[^135]故。[^136]
>
> **\$3、兼濟眾生**
>
> 從一佛國至一佛國，為利益眾生，所作神通，隨意無礙，若雨諸華、若諸名香、若作伎樂、若動大地、若放光明、若示七寶莊嚴國土、若現種種身、若放大智光明，\`2533\`令知聖道，令遠離殺生乃至邪見；或以布施利益眾生，或以持戒，或[^137]支解身體、或以妻子、或以國土[^138]、或以己身給施，隨所方便，利益眾生。
>
> **\$（四）結**
>
> 如是，須菩提！菩薩摩訶薩行般若波羅蜜，無相、無作、無得諸法中，用身心精進，能具足毘梨耶波羅蜜。」
>
> **\$五、約禪定**
>
> **\$（一）須菩提問**
>
> 「世尊！云何菩薩摩訶薩行般若波羅蜜，住無相、無作、無得法中，能具足禪波羅蜜？」
>
> **\$（二）佛標示**
>
> 「須菩提！菩薩摩訶薩，除佛諸[^139]禪定，餘一切諸禪、三昧，皆能具足。
>
> 是菩薩離諸欲、諸惡不善法，離生喜樂，有覺有觀，入初禪；乃至入第四禪。以是慈、悲、喜、捨心，遍滿一方，乃至十方一切世間遍滿。是菩薩過一切色相，滅有對相，不念別異相故，入無邊虛[^140]空處；乃至入非有想非無想處。
>
> 是菩薩於禪波羅蜜中住，逆順入八背捨、九次第定，入空三昧，無相[^141]、無作三昧[^142]，或時入如電光三昧，或時入聖正三昧，[^143]或時入如金剛三昧。
>
> **\$（三）佛釋義**
>
> **\$1、攝諸功德**
>
> 是菩薩住禪波羅蜜中，修三十七助道法，用道種智入一切禪定，過乾慧地、性地、八人地、見地、薄地、離欲地、已辦地、辟支佛地，入菩薩位；入菩薩位已，具足佛地。是諸地中行，乃至阿耨多羅三藐三菩提，不中道取道果。
>
> **\$2、親近諸佛，兼濟眾生**
>
> 是菩薩住是禪波羅蜜中，從一佛國至一佛國，供養諸佛，從諸佛所植諸善根，淨佛國土。
>
> 從（673b）一佛國，至一佛國，利益眾生。以布施攝取眾生，或以持戒、或以三昧、\`2534\`或以智慧、或以解脫、或以解脫知見攝取眾生；教眾生令得須陀洹果、斯陀含果、阿那含果、阿羅漢果，辟支佛道。諸有善法能令眾生得道，皆教令得。
>
> **\$3、自體具足**
>
> 是菩薩住此禪波羅蜜中，能生一切陀羅尼門，得四無礙智、報得神[^144]通。
>
> 是菩薩終不入母人胞胎，終不受五欲，無[^145]生不生；雖生，不為生法所污。何以故？是菩薩見一切作法如幻，而利益眾生，亦不得眾生及一切法，教眾生令得無所得處──是世俗法故，非第一實義。[^146]
>
> 住是禪波羅蜜，一切行禪、定、解脫、三昧，乃至阿耨多羅三藐三菩提，終不離禪波羅蜜。
>
> **\$4、斷煩惱習，自利利他，為眾生作福田**
>
> 是菩薩行如是道種智時，得一切種智，斷一切煩惱習；斷已，自益其身，亦益他人；自益益他已，為一切世間天及人、阿修羅作福田。
>
> **\$（四）結**
>
> 如是，須菩提！菩薩摩訶薩行般若波羅蜜時，能[^147]具足無相禪波羅蜜。」
>
> **\$六、約般若**
>
> **\$（一）須菩提問**
>
> 「世尊！云何菩薩摩訶薩行般若波羅蜜時，住無相、無作、無得法中，修具足般若波羅蜜？」
>
> **\$（二）佛標示**
>
> 「須菩提！菩薩摩訶薩行般若波羅蜜時，於諸法不見定實相。
>
> **\$（三）佛釋義**
>
> **\$1、自體具足**
>
> 是菩薩見色不定、非實相，乃至見識不定、非實相。不見色生，乃至不見識生；若不見色生乃至不見識生，一切法若有漏、若無漏，不見來處，不見去處，亦不見集處。如是觀時，**不得色性**乃至識性，亦不得有漏、無漏法性。[^148]
>
> \`2535\`是菩薩行般若波羅蜜時，信解一切諸法無所有相；如是信解已，行內空乃至無法有法空，於諸法無所著若色，若[^149]受想行識乃至阿耨多羅三藐三菩（673c）提。[^150]
>
> **\$2、攝諸功德**
>
> 是菩薩行無所有般若波羅蜜，能具足菩薩道──所謂六波羅蜜，乃至三十七助道法，佛十力、四無所畏、四無礙智、十八不共法、三十二相、八十隨形好。
>
> **\$3、兼濟眾生**
>
> 是菩薩住**空淨**佛道中，所謂六波羅蜜、三十七助道法、報得神通，以是法饒益眾生──宜以布施攝，教令布施；宜以戒攝，教令持戒；宜以禪定、智慧、解脫、解脫知見攝[^151]，教令[^152]修禪定、智慧、解脫、解脫知見；宜以諸道法教者，教令得須陀洹果、得斯陀含果、阿那含果、阿羅漢果、辟支佛道；宜以佛道化者，教[^153]令得菩薩道，具足佛道──如是等，隨其所應道地而教化之，各令得所。[^154]
>
> 是菩薩現種種神通力時，過無量恒河沙國土，度脫眾生，隨其所須，皆化給之，各令滿足。從一國土至一國土，見淨妙國土，以自莊嚴己佛國土。譬如他化自在天中，資生所須，隨意自至；亦如諸淨佛國，離於求欲。[^155]
>
> **\$4、行化得果，一切法不受**
>
> 是人以是報得檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般\`2536\`若波羅蜜，報得五神通，行菩薩道[^156]種智，成就一切功德，當得阿耨多羅三藐三菩提。
>
> 是菩薩爾時不受色法[^157]乃至識，不受一切法若善若不善、若世間若出世間、若有漏若無漏、若有為若無為，如是一切法皆不受。
>
> 是菩薩得阿耨多羅三藐三菩提時，國土一切所有資生之物皆無有主。何以故？是[^158]菩薩行一切法不受，以不可得故。[^159]
>
> **\$（四）結**
>
> 如是，須菩提！菩薩摩訶薩無相法中，能具足般若波羅蜜。」\^\^[^160]

【**論**】

**\$壹、明無所有中起行**

> **\$（壹）明發菩提心**
>
> **\$一、論問答之意**
>
> 問曰：問者、答者俱言「無所有」，云何分別（674a）知[^161]是問、是[^162]答？
>
> 答曰：所言法雖一而心異──問者以著心問，答者以無著心答。
>
> **\$二、釋經意**
>
> **\$（一）須菩提問**
>
> 須菩提意謂：無所有中不應發心。
>
> 須菩提為聽者著心故作是問──諸法空中，不見菩薩發心者、不見眾生可利益者、不見阿耨多羅三藐三菩提，是故於無所有法中作難者[^163]：「若一切法無所有性，菩薩見何利故發心？」
>
> 須菩提於菩薩、眾生、阿耨多羅三藐三菩提中不疑，但問「無所有法」。
>
> **\$（二）佛答**
>
> **\$1、法性無所有，為眾生故發菩提心**
>
> 佛答：「正以無所有、空故能[^164]發心。」
>
> **\$2、釋因**
>
> **\$\`2537\`（1）論主釋：畢竟空於諸法無所障礙，不妨發心**
>
> 若無所有、空，菩薩、眾生、阿耨多羅三藐三菩提亦皆[^165]空、無所有，云何起難？
>
> 若眾生、菩薩及阿耨多羅三藐三菩提離無所有、空者，可有是難。
>
> 如先說：「畢竟空於諸法無所障礙，何妨發心？」[^166]
>
> 佛還以「無所有」、「空」破須菩提所問。
>
> **\$（2）引經說：著有所得者無道、無果、無菩提**
>
> 亦復自說因緣：「須菩提！著心者難得解脫。」
>
> 是人從無始生死中來以一切煩惱故深[^167]著諸法，聞有亦著，聞空亦著，得失亦著；如是眾生難可勉[^168]出。
>
> 是故菩薩發無上道心，自以相好嚴身，得梵音聲，有大威[^169]德，知眾生三世心根本，以種種神通力、因緣、譬喻，為說「無所有法」、「空解脫門」，引導其心。
>
> 眾生見如是希有事，即時其心柔軟，信佛受法。
>
> 是故經說：「著有者難得解脫；有所得者，無道、無果、無阿耨多羅三藐三菩提。」
>
> **\$（貳）明修行得果**
>
> **\$一、略標無得道果**
>
> **\$（一）須菩提問**
>
> 須菩提問：「世尊！若有所得者，無道、無果、無阿耨多羅三藐三菩提；無所得者有道、有果不？」
>
> **\$（二）佛答**
>
> **\$1、無所得即是道、果、菩提**
>
> 佛答：「無所有即是道、即是果、即是阿耨多羅三藐三菩提。」
>
> 若人不分別是有所得、是無所得，（674b）入諸法實相畢竟空中，是亦無所得──即是道、即是果、即是阿耨多羅三藐三菩提，不破壞諸法實相故。
>
> 「法性」即是「諸法實相」。
>
> **\$2、著無所得則壞法性**
>
> 須菩提意謂：「法性」，正行、邪行常不可破壞，何以佛言「不壞法性是道、是果」？
>
> 佛答：「法性雖不可破壞，眾生邪行故名為破壞。」
>
> 如虛空，雲霧土塵雖不能染，亦名不淨。
>
> 如人實欲染污虛空，是人為欲染污法性，無是事故。
>
> 佛說譬喻：「若人欲壞法性，是人為[^170]欲於無所有法中得道、得果、得阿耨多羅三\`2538\`藐三菩提。」
>
> **\$二、別論修行得果**
>
> **\$（一）論「以無所得故有行道乃至遺法化世等」**
>
> **\$1、須菩提問**
>
> 須菩提白佛[^171]：「若無所有即是道，云何有十地[^172]等諸菩薩法？」如經廣說。
>
> 問曰：此事佛已先[^173]答，所謂：「若法空，菩薩見何事故發心？」今言：「若法空，云何有初地等？」佛皆以空答，今須菩提何以更問？
>
> 答曰：以眾生著心難解故更問。
>
> 是眾中，有**新發意菩薩**，聞是諸法實相空，即生著心，佛破其著，**亦著所破法**。須菩提為是人故更問。
>
> **\$2、佛答：正以無得故諸法成**
>
> 佛答須菩提：「以無所得故有初地，乃至般涅槃後舍利得供養。」
>
> 有所著中，不可說初地及諸功德。
>
> **\$（二）論「無所得中布施乃至諸神通皆無差別」**
>
> **\$1、明正義**
>
> 亦以無所得因緣故，從布施乃至諸神通無有差別，無有差別故不應難！
>
> **\$2、論行法**
>
> **\$（1）須菩提問**
>
> 須菩提復問：「云何無所得布施乃至諸神通無有差別？」
>
> **\$（2）佛答：行時不見三事**
>
> 佛答：「菩薩從初發心已[^174]來，似[^175]阿耨多羅三藐三菩提寂滅相，布施畢竟空──所謂不得施者、受者、財物而行布施，如是布施中無有分別；乃至不得菩提而得阿耨多羅三藐三菩提，亦如是。」
>
> **\$3、結義**
>
> 是名「菩薩行無所得般若波羅蜜」。
>
> **\$三、顯益**
>
> 行是無所得（674c）般若波羅蜜，魔、若魔天不能破壞。

**\$貳、明一念中具萬行**

> **\$（壹）論「能具眾善之法」**
>
> 「一念中行六波羅蜜」者。
>
> **\$\`2539\`一、須菩提問**
>
> 問曰：須菩提何以故問「一念中行六波羅蜜等諸功德」？
>
> 答曰：須菩提從佛聞般若波羅蜜甚深無所有相，於諸法中無礙相；若爾者，則無所不能、無事不作，云何菩薩一念中能攝六波羅蜜乃至八十隨形好？
>
> 初發心時，以著有無心重故，漸漸次第行；今[^176]有無悉捨故，無所不能，是故問。
>
> **\$二、佛答：不離般若行**
>
> 佛答：「菩薩不離般若波羅蜜行布施等諸功德，無障礙故，能一念中行。」
>
> 若遠離般若波羅蜜，則漸漸次第行。
>
> **\$（貳）論「不離般若之法」──不以二相行**
>
> 須菩提問：「云何名不遠[^177]離？」
>
> 佛答：「菩薩不以二相行布施等。」
>
> **\$（參）論「云何不二相」**
>
> **\$一、須菩提問：云何不以二相行**
>
> 復問：「云何不以二相？」
>
> **\$二、佛答：住無漏心，以一攝眾行**
>
> **\$（一）以布施為例**
>
> **\$1、明「以一攝眾行」**
>
> 佛答：「菩薩行般若波羅蜜時，欲具足檀波羅蜜，於布施一念中攝一切善法。」如先說。[^178]
>
> **\$2、釋「無相無漏心行」**
>
> 何等是「一念」？所謂菩薩得無生法忍，斷一切煩惱，除諸憶想分別，安住無漏心中，布施一切。
>
> 「無漏心」是無相相[^179]。
>
> 菩薩住是心中，不見誰施、誰受、誰物，離一切相心布施；不見有一法，乃至阿耨多羅三藐三菩提尚不見，何況餘法！
>
> **\$3、結**
>
> 是名「不二相」。
>
> **\$（二）例餘善法**
>
> 乃至八十隨形好，亦如是。

**\$\`2540\`參、明行無相、無作、無起具萬行**

> **\$（壹）須菩提問**
>
> 須菩提更以異事問此義：「世尊！諸法無相、無作、無起，云何能具足檀波羅蜜等，乃至八十隨形好？」
>
> **\$（貳）佛約六度答**
>
> **\$一、略述**
>
> 佛答：「菩薩無相、無作法中不取相故，無障礙心布施，須食與食等。」經中已委悉[^180]。
>
> 又先品中亦廣說，[^181]是故更不解。
>
> **\$二、別辨經所說之無漏、無相六度**
>
> 無漏、無相六波羅蜜有二種：一者、得無生法忍菩薩所行，二者、未得無生法忍菩薩所行。
>
> 得無生（675a）法忍菩薩所行，如此中所說。[^182]何以故？住無相、無漏心中，行布施等諸法故。
>
> **\$※ 因論生論：無生法忍菩薩行六度有何恩分**
>
> 問曰：生身菩薩貪惜未除故，割截甚痛，是則為難；得無生法忍菩薩，如化人所作，割截無痛，有何恩分[^183]？
>
> 答曰：
>
> **\$（一）無生法忍菩薩捨寂滅樂受身，行六度為難**
>
> 得無生法忍菩薩，行是六波羅蜜為難！所以者何？得無生法忍寂滅心，應受涅槃樂，而捨此寂滅樂，入眾生中受種種身──或為賤人、或為畜生等，是則為難！
>
> 生身菩薩，貪愛未除，著佛身故，以身布施；是為悕[^184]望，非清淨施，是故不如。
>
> **\$（二）無生法忍菩薩行無漏、無相六度能具足故，有大恩分**
>
> 復次，行無漏、無相六波羅蜜，是時能具足；有漏、有相則不能具足。是故能具足者有大恩分。

[^1]: 釋＋（三）【宋】【元】【明】【宮】。（大正25，666d，n.8）

[^2]: 第七十五之餘＝第七十五品下訖第七十六品【宋】，＝第七十五下訖第七十六品【元】，＝第七十五之下【明】，＝七十四品下訖第七十五品【聖】。（大正25，666d，n.10）

[^3]: 《大品經義疏》卷10〈75 三次品〉：

    > \^「**新學菩薩云何次第行**」下第二，為始行菩薩開行次第也。論云：須菩提信受佛語，諸法雖空，而能起五通等，此是知菩薩所能行也。新學菩薩云何於無所有中脩行次第？此間言云始學之中無所有，便有言無次第，故問也。佛答中約三種明次第，一者約發心明次第，二者約六度明次第，三者得六念明次第。\^\^（卍新續藏24，328b18-23）

[^4]: 《大品經義疏》卷10〈75 三次品〉：

    > \^問：「何等是新學？」答：「雖未得無生現前，無量劫脩行皆名新學人。\^\^」（卍新續藏24，328b23-c1）

[^5]: （1）《放光般若經》卷17〈75 無堅要品〉：

    > \^須菩提白佛言：「若菩薩於諸法所有、無所有，於禪、五通，成阿耨多羅三耶三菩；云何**菩薩**於無所有法中未曾所知能知、未曾所學得學，從是中成阿耨多羅三耶三菩？」\^\^（大正8，120b5-9）
    >
    > （2）《大般若波羅蜜多經》卷466〈73 漸次品〉：
    >
    > \^爾時，具壽善現白佛言：「世尊！若菩薩摩訶薩於一切法無性性中起四靜慮、發五神通，證得無上正等菩提，具諸功德，安立有情三聚差別，令其獲得利樂事者，云何**初發心菩薩摩訶薩**於一切法無性性中作漸次業、修漸次學、行漸次行，證得無上正等菩提，作諸有情勝利樂事？」\^\^（大正7，354c20-26）

[^6]: 〔以〕－【宋】【元】【明】【宮】【石】。（大正25，666d，n.13）

[^7]: 毫末：毫毛的末端，比喻極其細微。（《漢語大詞典》（六），p.1010）

[^8]: 許：7.表約略估計數。（《漢語大詞典》（十一），p.68）

[^9]: 《大般若波羅蜜多經》卷466〈73 漸次品〉：

    > \^佛告善現：「諸菩薩摩訶薩初發心位，或從佛聞，或復從於多供養佛菩薩、獨覺及阿羅漢、不還、一來、預流果等賢聖所聞，謂證諸法無性為性究竟圓滿方名為佛，漸證諸法無性為性名為菩薩，乃至預流深信諸法無性為性名賢善士，故一切法及諸有情無不皆以無性為性，法及有情乃至無有如毛端量自性可得。\^\^」（大正7，354c26-355a4）

[^10]: 〔所〕－【宋】【元】【明】【宮】。（大正25，666d，n.14）

[^11]: 有＋（性）【元】【明】。（大正25，666d，n.15）

[^12]: 《大般若波羅蜜多經》卷466〈73
    漸次品〉：「\^是菩薩摩訶薩作此念已，求趣無上正等菩提，普為有情得涅槃故，作漸次業、修漸次學、行漸次行。如過去世諸菩薩摩訶薩求趣無上正等菩提，先學漸次業、學、行故，證得無上正等菩提。\^\^」（大正7，355a11-15）

[^13]: 〔行〕－【宋】【元】【明】【宮】。（大正25，666d，n.17）

[^14]: 〔行〕－【宋】【元】【明】【宮】。（大正25，666d，n.17-1）

[^15]: 《大般若波羅蜜多經》卷466〈73
    漸次品〉：「\^由施、戒故復得定蘊，由施、戒、定故復得慧蘊，由施、戒、定、慧故復得解脫蘊，由施、戒、定、慧、解脫故復得解脫知見蘊。\^\^」（大正7，355a26-28）

[^16]: 《大般若波羅蜜多經》卷466〈73
    漸次品〉：「\^由施乃至解脫智見蘊圓滿故，超諸聲聞及獨覺地，證入菩薩正性離生。\^\^」（大正7，355a28-b1）

[^17]: 《大般若波羅蜜多經》卷466〈73
    漸次品〉：「\^善現！是菩薩摩訶薩由布施故，雖能如是作漸次業、修漸次學、行漸次行，而於一切都無所得。所以者何？以一切法無自性故。\^\^」（大正7，355b4-7）

[^18]: 〔脫〕－【宋】【元】【明】【宮】。（大正25，666d，n.19）

[^19]: 各＋（各）【宋】【元】【明】【宮】。（大正25，667d，n.1）

[^20]: 《大般若波羅蜜多經》卷466〈73
    漸次品〉：「\^由戒、定、慧、解脫、解脫智見蘊清淨故，超諸聲聞及獨覺地，證入菩薩正性離生。\^\^」（大正7，355b25-27）

[^21]: 〔波羅蜜〕－【宋】【元】【明】【宮】【聖】。（大正25，667d，n.2）

[^22]: 《大般若波羅蜜多經》卷466〈73
    漸次品〉：「\^是菩薩摩訶薩由於六波羅蜜多方便善巧，超諸聲聞及獨覺地，證入菩薩正性離生。\^\^」（大正7，356a8-10）

[^23]: 〔解〕－【宋】【元】【明】【宮】【聖】。（大正25，667d，n.4）

[^24]: 印順法師，〈方便之道〉，《華雨集》（二），pp.268-269：

    > \^《大智度論》說到（六念中的）念佛有二：
    >
    > 一、念如來等十號；念佛三十二相、八十隨形好；念佛戒具足，......解脫知見具足；念佛一切知......十八不共法等功德（《大智度論》卷21，219b-221b）。這與念佛的十號，生身，法身相同。
    >
    > 二、般若的實相念佛，「無憶〔思惟〕故，是為念佛」。而無憶無念的念佛，是色等五陰；三十二相及隨形好；戒眾......解脫知見眾；十力，四無所畏，四無礙智，十八不共法，大慈大悲；十二因緣法；這一切都無自性，自性無所有，所以「無所念，是為念佛」（《大智度論》卷87，667b）。佛的生身，以五陰和合為體，所以觀五陰無所有。經說：「見緣起即見法」，「見法即見我（佛）」（《中部》（28）《象跡喻大經》（日譯南傳9，p.340），《中阿含經》30《象跡喻經》（大正[1，467a](javascript:showtaisho('bk=1&pn=467&co=1'))），《小部》《如是語經》〈三集〉（日譯南傳23，p.343）），所以觀緣起〔因緣〕。惟有般若的離相無所有，才真能見佛之所以佛的。但實相念佛，是於生身、法身等而無念無思惟的，所以般若的「無所念是為念佛」，與念色身、法身等是不相礙的。\^\^

[^25]: 《大般若波羅蜜多經》卷466〈73
    漸次品〉：「\^復次，善現！諸菩薩摩訶薩作漸次業、修漸次學、行漸次行時，從初發心以一切智智相應作意，信解一切法皆以無性而為自性，先應修學佛隨念，次應修學法隨念，次應修學僧隨念，次應修學戒隨念，次應修學捨隨念，後應修學天隨念。\^\^」（大正7，356a19-24）

[^26]: 《大般若波羅蜜多經》卷466〈73
    漸次品〉：「\^善現！云何菩薩摩訶薩修學佛隨念？謂菩薩摩訶薩修學佛隨念時，不應以色思惟如來、應、正等覺，不應以受、想、行、識思惟如來、應、正等覺。何以故？色乃至識皆無自性，若法無自性則不可念、不可思惟。所以者何？若無念、無思惟是為佛隨念。\^\^」（大正7，356a24-29）

[^27]: 《大般若波羅蜜多經》卷466〈73
    漸次品〉：「\^善現！是菩薩摩訶薩以一切法無性為性方便力故，覺一切法皆無自性，其中無有想亦復無無想。善現！諸菩薩摩訶薩應如是修學佛隨念，謂一切法無性性中，佛尚不可得，況有佛隨念！\^\^」（大正7，356c14-18）

[^28]: 《大般若波羅蜜多經》卷466〈73
    漸次品〉：「\^何以故？如是諸法皆無自性，若法無自性則不可念、不可思惟。所以者何？若無念、無思惟是為法隨念。\^\^」（大正7，356c25-27）

[^29]: 《大般若波羅蜜多經》卷466〈73
    漸次品〉：「\^若如是修學法隨念，是為作漸次業、修漸次學、行漸次行。若菩薩摩訶薩能如是作漸次業、修漸次學、行漸次行時，則能圓滿四念住，廣說乃至一切相智，由此證得一切智智。善現！是菩薩摩訶薩以一切法無性為性方便力故，覺一切法皆無自性，其中無有想亦復無無想。善現！諸菩薩摩訶薩應如是修學法隨念，謂一切法無性性中，法尚不可得，況有法隨念！\^\^」（大正7，356c29-357a8）

[^30]: 《大般若波羅蜜多經》卷466〈73 漸次品〉：

    > \^善現！云何菩薩摩訶薩修學僧隨念？謂菩薩摩訶薩修學僧隨念時，**應作是念**：「佛弟子眾具淨戒蘊、定蘊、慧蘊、解脫蘊、解脫智見蘊，四雙八隻補特伽羅，**一切皆是無為所顯**，皆以無性而為自性，由此因緣不應思惟。何以故？如是善士皆無自性，若法無自性則不可念、不可思惟。所以者何？若無念、無思惟是為僧隨念。」善現！諸菩薩摩訶薩行深般若波羅蜜多時，應如是修學僧隨念。若如是修學僧隨念，是為作漸次業、修漸次學、行漸次行。若菩薩摩訶薩能如是作漸次業、修漸次學、行漸次行時，則能圓滿四念住，廣說乃至一切相智，由此證得一切智智。善現！是菩薩摩訶薩以一切法無性為性方便力故，覺一切法皆無自性，其中無有想亦復無無想。善現！諸菩薩摩訶薩應如是修學僧隨念，謂一切法無性性中，僧尚不可得，況有僧隨念！\^\^（大正7，357a8-25）

[^31]: 〔修〕－【宋】【元】【明】【宮】。（大正25，667d，n.8）

[^32]: 參見《大智度論》卷22〈1 序品〉（大正25，225c28-226a20）。

[^33]: 《大般若波羅蜜多經》卷466〈73
    漸次品〉：「\^善現！云何菩薩摩訶薩修學戒隨念？謂菩薩摩訶薩修學戒隨念時，從初發心應念聖戒無缺無隙，無瑕無穢，無所取著，應受供養，智者所讚，妙善受持，妙善究竟，**隨順勝定**，思惟此戒無性為性，由是因緣不應思惟。何以故？如是聖戒都無自性，若法無自性則不可念、不可思惟。所以者何？若無念、無思惟是為戒隨念。......善現！諸菩薩摩訶薩應如是修學戒隨念，謂一切法無性性中，戒尚不可得，況有戒隨念！\^\^」（大正7，357a25-b12）

[^34]: 〔故〕－【宋】【元】【明】【宮】。（大正25，667d，n.9）

[^35]: 《大般若波羅蜜多經》卷466〈73 漸次品〉：

    > \^善現！云何菩薩摩訶薩修學捨隨念？謂菩薩摩訶薩修學捨隨念時，從初發心常應念捨，若念自捨，若念他捨，若念捨財，若念捨法，於捨施位終不起心：「我能捨施或不捨施。」若捨所有身分肢節，亦不起心：「我能捨施或不捨施。」亦不思惟所捨所與施福、施果。何以故？如是諸法皆無自性，若法無自性則不可念、不可思惟。所以者何？若無念、無思惟是為捨隨念。......善現！諸菩薩摩訶薩應如是修學捨隨念，謂一切法無性性中，捨尚不可得，況有捨隨念！\^\^（大正7，357b12-c1）

[^36]: 《大般若波羅蜜多經》卷466〈73 漸次品〉：

    > \^善現！云何菩薩摩訶薩修學天隨念？謂菩薩摩訶薩修學天隨念時，從初發心應作是念：「四大王眾天乃至他化自在天，由有淨信、戒、聞、捨、慧，從此命終生彼天處。我今亦有如是淨信、戒、聞、捨、慧，與彼諸天功德相似。」又作是念：「諸預流等生六欲天，諸不還等生上二界，如是一切皆不可得、不應思惟。何以故？如是諸天皆無自性，若法無自性則不可念、不可思惟。所以者何？若無念、無思惟是為天隨念。」......善現！諸菩薩摩訶薩應如是修學天隨念，謂一切法無性性中，天尚不可得，況有天隨念！\^\^（大正7，357c1-20）

[^37]: 行＝於【宋】【元】【明】【宮】【聖】。（大正25，668d，n.1）

[^38]: 〔所〕－【宋】【元】【明】【宮】。（大正25，668d，n.2）

[^39]: 《大般若波羅蜜多經》卷466〈73 漸次品〉：

    > \^具壽善現白言：「世尊！若一切法皆無自性，則應無色、受、想、行、識，乃至應無一切智智，是則應無佛、法、僧寶、道果染淨，亦無得、無現觀，則一切法皆應是無！\^\^」（大正7，358b1-4）

[^40]: 《大品經義疏》：「\^須菩提便領解云：我已得道不復生疑，但為當來學大乘人鈍根惡取空故，聞空便**無垢、無淨**土家，持戒名淨，凡夫惡人為垢也。**破正見**者，惡取空是邪見故破正見；內破正見故，外**破戒及威儀**；以不畏罪故，便妄語求利故**破淨命**也。\^\^」（卍新續藏24，329a6-10）

[^41]: 〔【論】〕－【宋】【宮】【聖】。（大正25，668d，n.4）

[^42]: 伏＝信【宋】【元】【明】【宮】。（大正25，668d，n.5）

[^43]: 發意＝學【宋】【元】【明】【宮】【聖】。（大正25，668d，n.7）

[^44]: 〔諸法〕－【宋】【元】【明】【宮】【聖】。（大正25，668d，n.8）

[^45]: 《正觀》（6），p.210：「聲聞果位」，參見《大智度論》卷32（大正25，300c-301a）、卷35（大正25，321a）、卷40（大正25，349b）、卷54（大正25，447a）、卷86（大正25，662b）。

[^46]: 〔生〕－【宋】【元】【明】【宮】。（大正25，668d，n.12）

[^47]: 〔有〕－【宋】【元】【明】【宮】。（大正25，668d，n.13）

[^48]: 《正觀》（6），p.210：《大智度論》卷12（大正25，147b8-148a22）、卷15（大正25，171a5-b15）、卷36（大正25，326b20-24）。

[^49]: 願＝聞【宮】。（大正25，668d，n.14）

[^50]: 〔作佛〕－【宋】【元】【明】【宮】。（大正25，668d，n.15）

[^51]: 好＋（食）【元】【明】。（大正25，668d，n.16）

[^52]: 視＝觀【宋】【元】【明】【宮】。（大正25，668d，n.17）

[^53]: 參見《大智度論》卷19〈1
    序品〉：「\^是八正道有三分：三種為戒分，三種為定分，二種為慧分。\^\^」（大正25，203a23-24）

[^54]: 得＝法【元】【明】。（大正25，669d，n.1）

[^55]: 桄（\^ㄍㄨㄤˋ\^\^）：2.門、几、車、船、梯、床、織機等物上的橫木。（《漢語大詞典》（四），p.972）

[^56]: 恩＝思【聖】。（大正25，669d，n.2）

[^57]: 今世＝令施【宮】。（大正25，669d，n.4）

[^58]: 持＋（此）【聖】。（大正25，669d，n.5）

[^59]: 〔施〕－【宋】【元】【明】【宮】。（大正25，669d，n.6）

[^60]: 禾（\^ㄏㄜˊ\^\^）：1.粟。陳奐傳疏：禾者，今之小米。2.粟的植株，穀類作物。4.稻。（《漢語大詞典》（八），p.1）

[^61]: （1）稾：1.穀類的莖幹。（《漢語大字典（四）》，p.2625）

    > （2）《一切經音義》卷26：「\^稾草（（稾）古老反，禾幹之草也）。\^\^」（大正54，479b17）

[^62]: 《一切經音義》卷25：「\^匃，音葢。乞匃：行求乞索也。\^\^」（大正54，466b11）

[^63]: 本生：施餓虎。（印順法師，《大智度論筆記》［H013］p.404）

[^64]: 少＋（故）【宋】【元】【明】。（大正25，669d，n.10）

[^65]: 〔食與食〕－【宋】【元】【宮】。（大正25，669d，n.11）

[^66]: 〔諸〕－【宋】【元】【明】【宮】。（大正25，670d，n.1）

[^67]: 《正觀》（6），p.210：參見《大智度論》卷45（大正25，387c20-388a2）、卷81（大正25，628b22-c1）。

[^68]: 《大智度論》卷21〈1
    序品〉：「\^復次，念佛**解脫眾具足**：佛解脫諸煩惱及習根本拔故......，成就八解脫，甚深遍得故，名為具足解脫。復次，離時解脫及慧解脫故，便具足成就共解脫......，名具足解脫眾。復次，......**於諸禪定入出自在無礙故**。\^\^」（大正25，220c29-221a15）

[^69]: 《大品經義疏》：「\^五分身、六度相攝者，尸羅攝**戒身**，〔禪定〕^※1^攝**解脫身及定身**，般若攝**慧身及解脫智見**。而解脫身應入般若，般若斷**或**^※2^云何屬定身？答（云云）竟。論禪定是功德藂^※3^林，故解脫攝屬也。\^\^」（卍新續藏24，328c20-23）

    > ※1案：「\^攝**解脫身及定身**\^\^」之前疑脫漏「禪定」二字，今依文義補上。
    >
    > ※2案：「或」或作「惑」。或：11.通" 惑
    > "。（《漢語大詞典》（五），p.213）
    >
    > ※3案：藂（\^ㄘㄨㄥˊ\^\^）：同" 叢
    > "。（《漢語大詞典》（九），p.588）

[^70]: 國＋（土）【宋】【元】【明】【宮】。（大正25，670d，n.3）

[^71]: 《正觀》（6），p.210：《大智度論》卷21～卷22（大正25，218c-228a）。

[^72]: 卷第八十七終【石】。（大正25，670d，n.4）

[^73]: 心＝念【宋】【元】【明】。（大正25，670d，n.6）

[^74]: 六＋（經作一念品）夾註【明】。（大正25，670d，n.7）

[^75]: （1）卷第八十八首【石】，〔大智度論〕－【明】，（大智......六）十五字＝（大智度論釋第七十六品一念品）十三字【宮】，（釋第七十五品）六字【聖】，（摩訶般若波羅蜜品第七十五一心萬行品八十八）二十字【石】。（大正25，670d，n.5）

    > （2）《大品經義疏》卷10：\^「〈一念品〉第七十六。此下第二段有兩品，明脩行純熟故，一念具足斯備也。先未得無生故，未能無礙行，一念中不能具足聚行；**今得無生，無生一念中具足一切行也。**兩品為二：初、法說，第二、譬說。又先明一念具足萬行，歎其功能；後品明無作而積應眾德，顯無所失也。初品為三：第一、明於無所有中起行，第二、明一念中具起萬行，第三、明行空無相故具足諸行。」\^\^（卍新續藏24，329a11-18）

[^76]: 求＝發【宮】【聖】【石】。（大正25，670d，n.8）

[^77]: 以＝知【元】【明】。（大正25，670d，n.9）

[^78]: 無＋（有）【元】【明】。（大正25，670d，n.10）

[^79]: 《大般若波羅蜜多經》卷466〈74 無相品〉：

    > \^佛告善現：「以一切法皆以無性而為自性，諸菩薩摩訶薩為欲利益安樂有情。所以者何？諸有情類具斷、常見，住有所得難可調伏，愚癡顛倒難可解脫。善現當知！住有所得者由有所得想，無得、無現觀，亦無無上正等菩提。」\^\^（大正7，358b23-28）

[^80]: 《大般若波羅蜜多經》卷466〈74 無相品〉：

    > \^佛告善現：「若無所得即是得、即是現觀、即是無上正等菩提。所以者何？以彼不壞法界相故。善現當知！若有於此無所得中欲有所得、欲得現觀、欲得無上正等菩提，當知彼為欲壞法界。」\^\^（大正7，358c2-6）

[^81]: 《大般若波羅蜜多經》卷466〈74 無相品〉：

    > \^佛告善現：「以一切法無所得故，諸菩薩摩訶薩得有初地乃至十地，即由此故得有無生法忍，即由此故得有異熟神通，即由此故得有異熟布施波羅蜜多乃至般若波羅蜜多。即由此故得有安住異熟生法成熟有情、嚴淨佛土，於諸佛所恭敬供養上妙供具所獲善根，乃至無上正等菩提與果無盡，展轉乃至般涅槃後，自設利羅及諸弟子，猶得種種恭敬供養，善根勢力爾乃窮盡。」\^\^（大正7，358c17-26）

[^82]: 《大般若波羅蜜多經》卷466〈74 無相品〉：

    > \^佛告善現：「無所得者布施等六波羅蜜多及諸神通皆無差別，為欲令彼有所得者離諸染著，方便宣說布施等六波羅蜜多及諸神通有差別相。\^\^」（大正7，358c29-359a3）

[^83]: 無＋（有）【元】【明】。（大正25，670d，n.11）

[^84]: 《大般若波羅蜜多經》卷466〈74 無相品〉：

    > \^具壽善現復白佛言：「以何因緣，無所得者布施等六波羅蜜多及諸神通說無差別？\^\^」（大正7，359a3-5）

[^85]: 《大般若波羅蜜多經》卷466〈74 無相品〉：

    > \^佛告善現：「諸菩薩摩訶薩行深般若波羅蜜多時，不得布施，不得施者，不得受者，不得所施，不得施果而行布施\^\^。」（大正7，359a5-7）

[^86]: 而＋（念）【石】。（大正25，670d，n.12）

[^87]: 相＋（三昧）【石】。（大正25，671d，n.1）

[^88]: 得＋（淨）【元】【明】。（大正25，671d，n.2）

[^89]: 《大品經義疏》卷10〈76
    一念品〉：「\^下第二段，明一念具萬行。論云：初發心時著有無心重，故漸次第行，**令**^※^有無悉捨，故無所不能，故明一念中具萬行也。就初發心，亦作捨有無觀，但有無病強，中道觀弱也，諮中先作此問者，開般若是無礙相、無所不能。問：云何一念中，具萬行萬德耶？**第一問：云何能具也**，**第二：云何不離**，**第三：云何不二**。云何不二？佛先明不二者，以不二觀，行萬行故，萬行皆不二。故今問云何不二，答竟。以先願欲攝諸度，故能禪其所願而得不二也。**第四問：云何攝義也**。\^\^」（卍新續藏24，329b21-23）

    > ※案：「令」或作「今」。

[^90]: 《大般若波羅蜜多經》卷466〈74 無相品〉：

    > \^佛告善現：「若菩薩摩訶薩行深般若波羅蜜多時，所修布施乃至般若波羅蜜多，皆為般若波羅蜜多之所攝受方得圓滿。如是乃至所引三十二大士相、八十隨好，皆為般若波羅蜜多之所攝受方得圓滿。如是，善現！諸菩薩摩訶薩行深般若波羅蜜多時，一心現起則能攝受六波羅蜜多，如是乃至亦能攝受三十二大士相、八十隨好。\^\^」（大正7，359b7-15）

[^91]: 《大般若波羅蜜多經》卷466〈74 無相品〉：

    > \^佛告善現：「諸菩薩摩訶薩行深般若波羅蜜多時，所修布施乃至般若波羅蜜多皆為般若波羅蜜多所攝受故遠離二想；如是乃至所引三十二大士相、八十隨好亦為般若波羅蜜多所攝受故遠離二想。\^\^」（大正7，359b19-23）

[^92]: 《大般若波羅蜜多經》卷466〈74 無相品〉：

    > \^佛告善現：「諸菩薩摩訶薩行深般若波羅蜜多時，為欲圓滿布施波羅蜜多故，即於布施波羅蜜多中，攝受一切波羅蜜多乃至三十二大士相、八十隨好而行布施，由此因緣而無二想；如是乃至為欲圓滿八十隨好故，即於八十隨好中攝受一切波羅蜜多乃至三十二大士相、八十隨好而引八十隨好，由此因緣而無二想。\^\^」（大正7，359b27-c5）

[^93]: 薩＋（有）【石】。（大正25，671d，n.3）

[^94]: 《大般若波羅蜜多經》卷466〈74 無相品〉：

    > \^具壽善現復白佛言：「云何菩薩摩訶薩行深般若波羅蜜多故，若行布施波羅蜜多時，住無漏心而行布施波羅蜜多，如是乃至若引八十隨好時，住無漏心而引八十隨好？\^\^」（大正7，359c14-18）

[^95]: 〔時〕－【宋】【元】【明】【宮】。（大正25，671d，n.4）

[^96]: 修＋（習）【宋】【元】【明】【宮】。（大正25，671d，n.7）

[^97]: 《大品經義疏》卷10〈76 一念品〉：

    > \^「**白佛：何空、無相、無作具六度**」下第三段功用，三空具萬行也。二乘有所得人行三空，則失萬行；修萬行，則失三空故，是取捨生滅觀。今菩薩行空，脩萬行；萬行不動，三空故，空有不二不與，名無生滅觀也。先明一多無礙，今空有不礙也。先問。次六度即六，一一中為三標釋結也。釋一一中具心義：**一者、自體滿具足**，**二者、能攝諸功德，三者、兼濟眾生**。曰行化願，化願成得果。\^\^（卍新續藏24，329c11-18）

[^98]: 尸＋（羅）【聖】。（大正25，671d，n.8）

[^99]: 《大般若波羅蜜多經》卷466〈74 無相品〉：

    > \^具壽善現復白佛言：「若菩薩摩訶薩行深般若波羅蜜多時，於一切法無相、無作，云何能圓滿布施波羅蜜多乃至般若波羅蜜多？如是乃至云何能圓滿三十二大士相、八十隨好？」\^\^（大正7，360a3-7）

[^100]: 《大般若波羅蜜多經》卷466〈74 無相品〉：

    > \^佛告善現：「諸菩薩摩訶薩行深般若波羅蜜多時，能以離相無漏之心而行布施，隨諸有情所須資具悉皆施與，若有須**內**頭目、髓腦、皮肉、肢節、筋骨、身命，亦皆施與；若有須**外**國城、妻子、所愛親屬、種種嚴具，亦皆施與。」\^\^（大正7，360
    > a7-12）

[^101]: 〔皆〕－【宋】【元】【明】【宮】。（大正25，671d，n.9）

[^102]: 〔能〕－【宋】【元】【明】【宮】【聖】。（大正25，671d，n.11）

[^103]: 以＋（有）【石】。（大正25，671d，n.12）

[^104]: （1）《放光般若經》卷17〈76
    無倚相品〉：「\^以布施之德能供養諸佛，悉能飽滿諸天及人。\^\^」（大正8，122b12-13）

    > （2）《大般若波羅蜜多經》卷466〈74
    > 無相品〉：「\^能以種種上妙供具供養、恭敬、尊重、讚歎諸佛世尊，亦能充足世間天、人、阿素洛等所須資具。\^\^」（大正7，360b7-9）

[^105]: 〔羅〕－【宋】【元】【明】【宮】。（大正25，671d，n.13）

[^106]: 〔分〕－【宋】【元】【明】【宮】。（大正25，671d，n.14）

[^107]: （1）《十誦律》卷56：

    > \^十種明具足戒。何等十？^（1）^佛世尊，自然無師，得具足戒；^（2）^五比丘得道，即得具足戒；^（3）^長老摩訶迦葉自誓，即得具足戒；^（4）^蘇陀隨順答佛論故，得具足戒；^（5）^邊地持律第五，得受具足戒；^（6）^摩訶波闍波提比丘尼，受八重法，即得具足戒；^（7）^半迦尸尼遣使得受具足戒；^（8）^佛命善來比丘，得具足戒；^（9）^歸命三寶已，三唱：「我隨佛出家。」即得具足戒；^（10）^白四羯磨，得具足戒。是名十種具足戒。\^\^（大正23，410a6-14）
    >
    > （2）《彌沙塞部和醯五分律》卷15：
    >
    > \^菩薩復前向須摩那樹；樹下有剃頭師，求令除髮，即為剃之。......剃已作是念：「我今已為出家，自然具戒。\^\^」（大正22，102b9-13）
    >
    > （3）〔隋〕吉藏撰，《百論疏》卷1：
    >
    > \^問：辟支佛於十種中是何得戒？
    >
    > 答：依《俱舍論》，是自然得戒，與佛同。
    >
    > 問：佛定是何時得戒？
    >
    > 答：舊引二文，明兩種得戒：
    >
    > 一、引《彌沙塞律》十九卷云：佛剃頭著出家衣時，得自然戒。
    >
    > 二、用《僧祇律》二十三卷云：種智初心得戒。
    >
    > 有人會之云：依前得是共聲聞戒，依後得不共聲聞戒，故佛具二木叉。
    >
    > 今依《俱舍論》，同《僧祇》。所以爾前不得戒者，若爾前得戒，佛六年苦行受外道法，應當破戒；而未得戒，雖受外道法，不破戒也。\^\^（大正42，250a14-23）

[^108]: （1）《大般若波羅蜜多經》卷467〈74
    無相品〉：「\^復次，善現！諸菩薩摩訶薩行深般若波羅蜜多時，能以離相無漏之心受持淨戒，謂聖無漏道支所攝法爾所得善清淨戒，如是淨戒無缺無隙，無瑕無穢，無所取著，應受供養，智者所讚。\^\^」（大正7，360b23-27）

    > （2）《大智度論》卷22〈1 序品〉（大正25，226a1-16）：
    >
    > \^云何名不缺戒？
    >
    > 五眾戒中除四重戒，犯諸餘重者是名「缺」，犯餘罪是為「破」。
    >
    > 復次，身罪名「缺」，口罪名「破」。
    >
    > 復次，大罪名「缺」，小罪名「破」。
    >
    > 善心迴向涅槃，不令結使、種種惡學觀得入，是名「不穿」。
    >
    > 為涅槃，為世間，向二處，是名為「雜」。
    >
    > 隨戒不隨外緣，如自在人無所繫屬，持是淨戒，不為愛結所拘，是為「自在戒」。
    >
    > 於戒不生愛慢等諸結使，知戒實相，亦不取是戒。若取是戒，譬如人在囹圄，桎梏所拘，雖得蒙赦，而復為金鎖所繫。人為恩愛煩惱所繫，如在牢獄；雖得出家，愛著禁戒，如著金鎖。行者若知戒是無漏因緣而不生著，是則解脫，無所繫縛，是名「不著戒」。
    >
    > 諸佛、菩薩、辟支佛及聲聞所讚戒，若行是戒，用是戒，是名「智所讚戒」。\^\^

[^109]: 〔若〕－【宋】【元】【明】【宮】【聖】。（大正25，671d，n.16）

[^110]: 無＝光【石】。（大正25，671d，n.17）

[^111]: 煩＝廣【聖】【石】。（大正25，671d，n.18）

[^112]: 膩＝貳【宋】【宮】，＝尼【元】【明】。（大正25，671d，n.19）

[^113]: 《大般若波羅蜜多經》卷467〈74
    無相品〉：「\^由此淨戒於一切法無所取著，謂不取著色、受、想、行、識，......不取著預流果乃至獨覺菩提，不取著轉輪王位及餘小王宰官等位。但以如是所受持戒，與諸有情平等共有迴向無上正等菩提，於迴向時，以無相、無所得、無二為方便，非有相、有所得、有二為方便，但由世俗不由勝義。由此因緣，一切佛法無不圓滿。\^\^」（大正7，360b27-c12）

[^114]: 《大般若波羅蜜多經》卷467〈74
    無相品〉：「\^是菩薩摩訶薩用異熟生清淨天眼，恒見十方無邊世界現在諸佛安隱住持，為諸有情宣說正法，乃至證得一切智智，於所見事能不忘失。\^\^」（大正7，360c14-17）

[^115]: （饒）＋益【石】。（大正25，672d，n.2）

[^116]: 〔因〕－【宋】【宮】【聖】。（大正25，672d，n.3）

[^117]: 〔諸〕－【宋】【宮】【聖】。（大正25，672d，n.4）

[^118]: 《大般若波羅蜜多經》卷467〈74
    無相品〉：「\^是菩薩摩訶薩用漏盡智安立有情，或令住預流果，或令住一來果，或令住不還果，或令住阿羅漢果，或令住獨覺菩提，或令住菩薩勝位，或令住一切智智。以要言之，是菩薩摩訶薩在所生處，隨諸有情堪能差別，方便令住勝善品中。\^\^」（大正7，360c26-361a2）

[^119]: 駡詈：亦作「罵詈」。罵，斥罵。多用作書面語。（《漢語大詞典》（十二），p.833）

[^120]: （1）《放光般若經》卷17〈76 無倚相品〉：

    > \^佛言：「菩薩云何具足於忍？從發意至坐道場，若眾生來以刀杖捶加於菩薩，菩薩終不起意。當起二忍：一者、忍辱，二者、無所從生法忍。\^\^」（大正8，122c1-4）
    >
    > （2）《大般若波羅蜜多經》卷467〈74
    > 無相品〉：「\^是菩薩摩訶薩從初發心乃至安坐妙菩提座，其中假使一切有情各持種種刀杖、瓦石競來加害，是菩薩摩訶薩不起一念忿恨之心。爾時，菩薩應修二忍，云何為二？一者、應受一切有情罵辱加害不生忿恨伏瞋恚忍。二者、應起無生法忍。\^\^」（大正7，361a7-13）

[^121]: 即＝是【宋】【元】。（大正25，672d，n.9）

[^122]: （1）《放光般若經》卷17〈76 無倚相品〉：

    > \^起意念言：「以刀捶杖加我者為誰？受者為誰？」當觀法相，觀法相者亦無所有、亦無所觀。無所觀者，便得無所從生法忍。\^\^（大正8，122c4-7）
    >
    > （2）《大般若波羅蜜多經》卷467〈74 無相品〉：
    >
    > \^是菩薩摩訶薩若遭種種惡言罵辱，或遭種種刀杖加害，應審思察：「誰能罵辱？誰能加害？誰受罵辱？誰受加害？誰起忿恨？誰應忍受？」復應審察一切法性皆畢竟空，法尚不可得，況當有法性！尚無法性，況有有情！如是觀時，若能罵辱、若所罵辱、若能加害、若所加害皆無所有，乃至分分割截身肢，其心安忍都無異念，於諸法性如實觀察，復能證得無生法忍。
    >
    > 云何名為無生法忍？謂令一切煩惱不生，微妙智慧常無間斷，及觀諸法畢竟不生，是故名為無生法忍。\^\^（大正7，361a13-23）

[^123]: （1）《大般若波羅蜜多經》卷467〈74
    無相品〉：「\^安住如是**勝**神通已，以淨天眼恒見十方無邊世界現在諸佛安隱住持，為諸有情宣說正法，乃至證得一切智智，起佛隨念常無間斷。\^\^」（大正7，361b6-9）

    > （2）案：羅什譯《大智度論》作「**聖**神通」，玄奘譯《大般若波羅蜜多經》作「**勝**神通」。

[^124]: 〔為〕－【宋】【元】【明】【宮】。（大正25，672d，n.11）

[^125]: 捫（\^ㄇㄣˊ\^\^）摸：觸摸，摸索。（《漢語大詞典》（六），p.724）

[^126]: 華香＝香華【明】。（大正25，672d，n.12）

[^127]: 可＝滅【宋】【元】【明】【宮】【聖】。（大正25，672d，n.13）

[^128]: 世界＝國土【石】。（大正25，672d，n.14）

[^129]: 《大般若波羅蜜多經》卷467〈74
    無相品〉：「\^復次，善現！諸菩薩摩訶薩行深般若波羅蜜多，成就勇猛心精進故，速能圓滿諸聖無漏道及道支所攝精進波羅蜜多，由此能令一切不善身、語、意業無容得起。\^\^」（大正7，361c19-22）

[^130]: 〔若〕－【石】。（大正25，672d，n.15）

[^131]: 〔法〕－【宋】【元】【明】【宮】。（大正25，672d，n.19）

[^132]: （1）《大般若波羅蜜多經》卷467〈74
    無相品〉：「\^是菩薩摩訶薩於諸法中終不取著若常、若無常，若樂、若苦，若我、若無我，若淨、若不淨，若寂靜、若不寂靜，若遠離、若不遠離，若有為界、若無為界，若欲界、若色界、若無色界，若有漏界、若無漏界，若四靜慮、四無量、四無色定，若四念住、四正斷、四神足、五根、五力、七等覺支、八聖道支，若空、無相、無願解脫門，若布施波羅蜜多乃至般若波羅蜜多，若內空乃至無性自性空，若真如乃至不思議界，若苦、集、滅、道聖諦，若八解脫、八勝處、九次第定、十遍處，若淨觀地乃至如來地，若極喜地乃至法雲地，若一切陀羅尼門、一切三摩地門，若五眼、六神通，若如來十力乃至十八佛不共法，若三十二大士相、八十隨好，若無忘失法、恒住捨性，若一切智、道相智、一切相智，若無常、苦、空、無我，若預流果、一來果、不還果、阿羅漢果、獨覺菩提，若一切菩薩摩訶薩行、諸佛無上正等菩提。

    > 是菩薩摩訶薩亦不取著是預流、是一來、是不還、是阿羅漢、是獨覺、是菩薩、是如來；亦不取著如是有情下法所顯，如是有情中法所顯，如是有情上法所顯，如是有情上分所顯，如是有情下分所顯，如是有情聲聞乘所顯，如是有情獨覺乘所顯，如是有情無上乘所顯。是菩薩摩訶薩於如是等法及有情皆不取著。
    >
    > 所以者何？**所取著法及諸有情皆無自性可取著故**。\^\^」（大正7，361c23-362a19）
    >
    > （2）《大般若波羅蜜多經》卷529〈28
    > 妙相品〉：「\^是菩薩摩訶薩於諸法中終不取著若常、若無常，若樂、若苦，若我、若無我，若淨、若不淨，若有為界、若無為界，若欲界、若色界、若無色界，若四靜慮、四無量、四無色定，若四念住乃至八聖道支，若三解脫門，若餘無量無邊佛法，皆不取著常、無常等；亦不取著若預流果乃至無上正等菩提。
    >
    > 是菩薩摩訶薩亦不取著是預流者，是一來者，乃至是佛；
    >
    > 亦不取著如是有情見具足故名預流者，如是有情下結薄故名一來者，如是有情下結盡故名不還者，如是有情上結盡故名阿羅漢，如是有情得獨覺道故名為獨覺，如是有情得道相智故名為菩薩，如是有情得一切相智故名為如來應正等覺。
    >
    > 是菩薩摩訶薩於如是等法及有情皆不取著。
    >
    > 所以者何？**以一切法及諸有情皆無自性、不可取著**。\^\^」（大正7，715a17-b4）

[^133]: 〔是〕－【宋】【元】【明】【宮】。（大正25，672d，n.21）

[^134]: 《大般若波羅蜜多經》卷467〈74
    無相品〉：「\^是菩薩摩訶薩成就勇猛心精進故，雖恒造作一切有情諸利樂事，而於有情都無所得；雖常圓滿所修精進波羅蜜多，而於精進波羅蜜多都無所得；雖常圓滿一切佛法，而於佛法都無所得；雖常嚴淨一切佛土，而於佛土都無所得。\^\^」（大正7，362a19-24）

[^135]: 著＝善【聖】。（大正25，673d，n.1）

[^136]: 《大般若波羅蜜多經》卷467〈74
    無相品〉：「\^是菩薩摩訶薩成就如是身心精進，雖能遠離一切惡法，亦能攝受一切善法而無取著。\^\^」（大正7，362a24-26）

[^137]: 或＋（以）【石】。（大正25，673d，n.2）

[^138]: 土＝城【元】【明】。（大正25，673d，n.3）

[^139]: 佛諸＝諸佛【石】。（大正25，673d，n.4）

[^140]: 〔虛〕－【宋】【元】【明】【宮】。（大正25，673d，n.5）

[^141]: 相＋（三昧）【聖】【石】。（大正25，673d，n.6）

[^142]: 昧＋（或時入無相三昧）【宋】【元】【明】【宮】【聖】。（大正25，673d，n.7）

[^143]: 參見《成實論》卷12：

    > \^問曰：經中說三三昧，一分修三昧，共分修三昧，聖正三昧，何者是耶？
    >
    > 答曰：一分修者：若修定不修慧，或修慧不修定。
    >
    > 共分修者：若修定亦修慧，是世間三昧，在煖等法中。
    >
    > **聖正三昧**者：若入法位、能證滅諦，則名[聖正]{.underline}。何以知之？如長老比丘說：行者以定修心，因慧能遮煩惱；以慧修心，因定能遮煩惱；以定、慧修心，因性得解脫。「性」謂斷性、離性、滅性。又若定、慧一時具足，故名**聖正**；如以定、慧得解脫，名俱解脫。\^\^（大正32，335a23-b3）

[^144]: （諸）＋神【石】。（大正25，673d，n.11）

[^145]: 無＝眾【宋】。（大正25，673d，n.12）

[^146]: 《大般若波羅蜜多經》卷467〈74
    無相品〉：「\^是菩薩摩訶薩安住靜慮波羅蜜多，能引一切陀羅尼門、三摩地門，能得殊勝四無礙解、異熟神通。

    > 是菩薩摩訶薩成就殊勝異熟神通，決定不復入於母胎、受諸欲樂、攝受生乘、生過所染。所以者何？是菩薩摩訶薩善見善知一切法性皆如幻化。雖知諸行皆如幻化，而乘悲願饒益有情；雖乘悲願饒益有情，而達有情及彼施設皆不可得；雖達有情及彼施設皆不可得，而能安立一切有情，令其安住不可得法，此依世俗不依勝義。\^\^」（大正7，362c18-28）

[^147]: 〔能〕－【宋】【元】【明】【宮】【聖】。（大正25，673d，n.13）

[^148]: 《大般若波羅蜜多經》卷467〈74
    無相品〉：「\^復次，善現！諸菩薩摩訶薩行深般若波羅蜜多時，能以離相無漏之心而修般若。是菩薩摩訶薩不見少法實有成就，謂不見色實有成就，不見受、想、行、識實有成就；不見色生，不見受、想、行、識生；不見色滅，不見受、想、行、識滅；不見色是增益門，不見受、想、行、識是增益門；不見色是損減門，不見受、想、行、識是損減門；不見色有積集，不見受、想、行、識有積集；不見色有離散，不見受、想、行、識有離散。......如是乃至如實觀一切有漏法是虛妄、不堅實、無自在，如實觀一切無漏法是虛妄、不堅實、無自在。是菩薩摩訶薩如是觀時，**不得色自性**，不得受、想、行、識自性，如是乃至不得一切有漏法自性、不得一切無漏法自性。\^\^」（大正7，363a8-b3）

[^149]: 〔若〕－【宋】【元】【明】【宮】。（大正25，673d，n.16）

[^150]: 《大般若波羅蜜多經》卷467〈74
    無相品〉：「\^是菩薩摩訶薩行深般若波羅蜜多如是觀時，於一切法深生信解，皆以無性而為自性。於如是事生信解已，能行內空，乃至能行無性自性空。如是行時，於一切法無所執著，謂不執著色，不執著受、想、行、識，......不執著一切智、道相智、一切相智，不執著預流果乃至獨覺菩提，不執著一切菩薩摩訶薩行，不執著諸佛無上正等菩提。\^\^」（大正7，363b3-27）

[^151]: 〔攝〕－【宋】【元】【明】【宮】【聖】【石】。（大正25，673d，n.17）

[^152]: 〔令〕－【宋】【元】【明】【宮】【聖】。（大正25，673d，n.18）

[^153]: 〔教〕－【宋】【元】【明】【宮】。（大正25，673d，n.20）

[^154]: 《大般若波羅蜜多經》卷467〈74
    無相品〉：「\^是菩薩摩訶薩圓滿如是菩薩道已，復能圓滿**離闇**佛道，謂能圓滿六波羅蜜多及餘無量無邊佛法。是菩薩摩訶薩安住如是**離闇**佛道，引發殊勝異熟神通，隨諸有情應以布施乃至般若而攝受者，即以布施乃至般若而攝受之；應以戒蘊、定蘊、慧蘊、解脫蘊、解脫智見蘊而攝受者，即以戒蘊乃至解脫智見蘊而攝受之；應令安住預流果、或一來果、或不還果、或阿羅漢果、或獨覺菩提、或復無上正等菩提者，即方便令安住預流果乃至無上正等菩提。\^\^」（大正7，363c10-21）

[^155]: 《大般若波羅蜜多經》卷467〈74
    無相品〉：「\^是菩薩摩訶薩從一世界往一世界，利益安樂無量有情，見諸世界種種妙好莊嚴之相，能自攝受隨意所樂莊嚴佛土，譬如他化自在諸天諸有所須眾妙樂具隨心而現，如是菩薩隨意攝受種種莊嚴無量佛土，此所攝受諸佛土中，微妙清淨離雜染法，隨意所欲悉皆能現。\^\^」（大正7，363c24-364a2）

[^156]: 道＋（道）【宋】【元】【明】【宮】。（大正25，673d，n.21）

[^157]: 法＝行【宋】【元】【明】【宮】【聖】。（大正25，673d，n.22）

[^158]: 〔是〕－【宋】【元】【明】【宮】。（大正25，673d，n.24）

[^159]: 《大般若波羅蜜多經》卷467〈74
    無相品〉：「\^亦不攝受一切佛土所受用物，其中有情於一切法亦無攝受。所以者何？是菩薩摩訶薩先不攝受一切法故，於一切法無所得故，為諸有情無倒宣說一切法性無攝受故。\^\^」（大正7，364a10-14）

[^160]: 《大般若波羅蜜多經》卷467〈74
    無相品〉：「\^如是，善現！諸菩薩摩訶薩行深般若波羅蜜多時，由離諸相無漏心力，能於無相無作法中，圓滿般若波羅蜜多，亦能圓滿諸餘功德。\^\^」（大正7，364a14-17）

[^161]: 知＝如【宋】【元】【明】【宮】。（大正25，674d，n.1）

[^162]: （如）＋是【宋】【元】【明】【宮】。（大正25，674d，n.2）

[^163]: 〔者〕－【宋】【元】【明】【宮】。（大正25，674d，n.3）

[^164]: 〔能〕－【宋】【宮】。（大正25，674d，n.4）

[^165]: 亦皆＝皆亦【聖】。（大正25，674d，n.5）

[^166]: 《正觀》（6），p.211：《大智度論》卷87（大正25，668c6）。

[^167]: 深＝染【宋】【元】【明】【宮】。（大正25，674d，n.7）

[^168]: （1）勉＝免【宋】【宮】。（大正25，674d，n.8）

    > （2）勉：2.勸勉，鼓勵。（《漢語大詞典》（二），p.791）

[^169]: 威＝烕【石】。（大正25，674d，n.9）

[^170]: 〔為〕－【宋】【元】【明】【宮】。（大正25，674d，n.11）

[^171]: 佛＋（言）【元】【明】【聖】【石】。（大正25，674d，n.12）

[^172]: 參見《大智度論》卷49〈20 發趣品〉（大正25，410a1-411a15）。

[^173]: 佛已先＝已無【宮】。（大正25，674d，n.13）

[^174]: 已＝以【石】。（大正25，674d，n.15）

[^175]: 似＝以【元】【明】，＝至【聖】。（大正25，674d，n.16）

[^176]: 今＝令【宋】【元】【明】【宮】。（大正25，674d，n.17）

[^177]: 〔遠〕－【宋】【宮】。（大正25，674d，n.18）

[^178]: 參見《大智度論》卷87〈76
    一心具萬行品〉：「\^須菩提！菩薩摩訶薩行般若波羅蜜時，欲具足檀波羅蜜，檀波羅蜜中攝諸波羅蜜及四念處乃至八十隨形好。\^\^」（大正25，671a25-27）

[^179]: 相＝心【元】【明】。（大正25，674d，n.20）

[^180]: 委悉：1.細說。3.詳盡。（《漢語大詞典》（四），p.328）

[^181]: 《正觀》（6），p.211：《大智度論》卷31（大正25，277b10-279b1）。

[^182]: 《大智度論》卷87〈76
    一心具萬行品〉：「\^無生法忍菩薩，若人來惡口罵詈，或以瓦石、刀杖加之。......觀諸法相時，即得無生法忍。云何名無生法忍？知諸法相常不生，諸煩惱從本已來亦常不生。\^\^」（大正25，672a25-b4）

[^183]: 恩分：恩情，情分。（《漢語大詞典》（七），p.494）

[^184]: 悕：2.心念，願望。（《漢語大詞典》（七），p.549）
