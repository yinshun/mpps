\`2709\`慧日佛學班第14期／福嚴推廣教育班第25期

**《大智度論》卷94**

**〈釋畢**[^1]**定品第八十三之餘**[^2]**〉**

**（大正25，715a15-718b10）**

釋厚觀（2013.03.16）

【**經**】

**\$\$貳、化他德成**（承上卷93〈83 釋畢定品〉）

> \$\$**（壹）為利益眾生故受畜生身**（承上卷93〈83 釋畢定品〉）
>
> \$\$**（貳）菩薩行般若，以方便力起神通，隨意受身，嚴土熟生**（承上卷93〈83
> 釋畢定品〉）
>
> \$\$**一、菩薩成就白淨無漏法，現受畜生身而不染**（承上卷93〈83
> 釋畢定品〉）
>
> \$**二、菩薩住無所得般若空中起神通，為眾生隨意受身**
>
> **\$（一）明由般若起方便**
>
> **\$1、住無所得空中，得無上菩提**
>
> 「世尊！菩薩摩訶薩住何等白淨法，能作如是方便力[^3]而不受染污？」[^4]
>
> 佛言：「菩薩用般若波羅蜜作如是方便力，於十方如恒河沙等國土中饒益眾生，亦不貪著是身。何以故？著者、著法、著處──是三法皆不可得，自性空故。
>
> 空不著空，空中無著者，亦無著處。何以故？**空中，空相不可得**。
>
> 須菩提！是名不可得空。
>
> 菩薩住是空[^5]中，能得阿耨多羅三藐三菩提。」[^6]
>
> **\$2、住般若則住一切法**
>
> 「世尊！菩薩但住般若波羅蜜中得阿耨多羅三藐三菩提，不住餘法中耶？」
>
> \`2710\`「須菩提！頗有（715b）法不入般若波羅蜜者不？」
>
> 「世尊！若般若波羅蜜自性空，云何一切法皆入般若波羅蜜中？世尊！空中無有法若入、若不入。」
>
> 「須菩提！一切法、一切法相空不？」
>
> 「世尊！空。」
>
> 「須菩提！若一切法、一切法相空，云何言『一切法不入空中』？」
>
> **\$（二）明方便起神通諸行**
>
> **\$1、須菩提問**
>
> 須菩提白佛言：「世尊！云何菩薩摩訶薩行般若波羅蜜時，住一切法空中，能起神通波羅蜜；[^7]住是神通波羅蜜中，到十方如恒河沙等國土，供養現在諸佛，聞諸佛說法，於諸佛所種善根？」
>
> **\$2、佛答**
>
> **\$（1）菩薩行般若，遍觀國土、諸佛皆空，能以方便起神通**
>
> 佛告須菩提：「菩薩摩訶薩行般若波羅蜜時，觀是十方如恒河沙等**國土**皆空，是國土中**諸佛**亦性空，但假名字故，諸佛**現身所假名字**亦空。
>
> 若十方國土及諸佛性不空者，**空為有偏**；以空不偏故，一切法、一切法相空。以是故，一切法、一切法相空。[^8]
>
> 是故菩薩摩訶薩行般若波羅蜜，用方便力，生神通波羅蜜；住是神通波羅蜜中，起天眼、天耳、如意足、知他心智[^9]、宿命智[^10]，知眾生生死。[^11]
>
> **\$（2）起神通，自他行成**
>
> **\$A、明自行成**
>
> **\$\`2711\`（A）神通波羅蜜是菩提道，能令自他見善法亦無所著**
>
> 若菩薩遠離神通波羅蜜，不能得饒益眾生，亦不能得阿耨多羅三藐三菩提。是菩薩摩訶薩神通波羅蜜，是阿耨多羅三藐三菩提[^12]道。
>
> 何以故？用是天眼自見諸善法，亦教他人令得諸善法，於善法亦不著，諸善法自性空故。空無所著，若著則受味，是空中無有味。[^13]
>
> **\$（B）觀一切法空，不起有漏業，為眾生說法亦不著眾生**
>
> 是菩薩摩訶薩行般若波羅蜜時，能生如是天眼，用是眼[^14]觀一切法空；見是法空，不取相、不作業；亦為[^15]人說是法，亦不得眾生相、不得眾生名。[^16]
>
> **\$（C）得無礙般若，起無礙神通**
>
> 如是菩薩摩訶薩用無所得法故起神通波羅蜜，用是神通波羅蜜，神通所應作者（715c）能作。[^17]
>
> **\$B、化他行成**
>
> **\$（A）略明：遊戲神通，廣演道法，饒益眾生**
>
> **\$a、總說**
>
> 是菩薩用天眼通過於人眼，見十方國土；見已，飛到十方，饒益眾生──或以布施、或以持戒、或以忍辱、或以精進、或以禪定、或以智慧，饒益眾生；或以三十七助道法，或以諸禪、解脫、三昧，或以聲聞法、或以辟支佛法、或以菩薩法、或以佛法，饒益眾生。
>
> **\$b、別辨**
>
> **\$（a）教修六度**
>
> **\$Ⅰ、教布施**
>
> 為慳者如是說[^18]法：『諸眾生！當行布施。貧窮是苦惱法！貧窮之人自不能益，何能益他？以是故，汝等當勤布施，自身得樂，亦能令他得樂；莫以貧窮故共相食噉，不得離三惡道。』
>
> **\$\`2712\`Ⅱ、教持戒**
>
> 為破戒者說法：『諸眾生！破戒法大苦惱！破戒之人自不能益，何能益他？破戒法受苦果報──若在地獄，若在餓鬼，若在畜生。汝等墮三惡道中，自不能救，何能救人？以是故，汝等[^19]不應隨破戒心，死時有悔。』
>
> **\$Ⅲ、教忍辱**
>
> 若有共相瞋諍者，說如是法：『諸眾生！莫共相瞋！瞋亂心人，不順善法。汝等今共相瞋亂心，或墮地獄，若餓鬼、畜生中。以是故，汝等不應生一念瞋恚心，何況多！』
>
> **\$Ⅳ、教精進、禪定、智慧**
>
> 為懈怠眾生說法，令得精進。
>
> 散亂眾生，令得禪定。
>
> 愚癡眾生，令得智慧亦如是。
>
> **\$（b）教除三毒**
>
> 行婬欲者，令觀不淨；瞋恚者，令觀慈心；愚癡眾生，令觀十二因緣。
>
> **\$（c）教入正道**
>
> 行非道眾生，令入正道，所謂聲聞道、辟支佛道、佛道。為是眾生如是說法：『汝等所著是法性空，性空法中不可得著，不著相是空相。』
>
> **\$c、舉喻勸修**
>
> 如是，須菩提！菩薩摩訶薩行般若波羅蜜時，住神通波羅蜜中，為眾生作利益。
>
> 須菩提！菩薩若遠離神通，不能隨眾生意善說[^20]法。以是故，須菩提！菩薩摩訶薩行般若波羅蜜時，應起神通。
>
> 須菩提！譬如鳥無翅不能高（716a）翔；菩薩無神通，不能隨意教化眾生。
>
> 以是故，須菩提！菩薩摩訶薩行般若波羅蜜，應起諸神通；起諸神通已，若欲饒益眾生，隨意能益。
>
> **\$（B）廣說：以神通饒義一切眾生，應機施教，隨意受身而無染**
>
> **\$a、以通化導**
>
> **\$（a）天眼通**
>
> 是菩薩用天眼見如恒河沙等諸國土及見是國土中眾生；見已，用神通力往到其所，知眾生心，隨其所應而為說法──或說布施，或說持戒，或說禪定，乃至或說涅槃法。
>
> **\$（b）天耳通**
>
> 是菩薩用天耳聞二種音聲：若人、若非人。用天耳聞十方諸佛所說法，皆能受持；如所聞法為眾生說──或說布施，乃至或說涅槃。
>
> **\$\`2713\`（c）他心通**
>
> 是菩薩淨他心智，用他心智知眾生心，隨其所應而為說法──或說布施，乃至或說涅槃。
>
> **\$（d）宿命通**
>
> 是菩薩宿命智憶念種種本生處，亦自憶、亦憶他人；用是宿命智，念過去在在處處諸佛名字及弟子眾；有眾生信樂宿命者，為現宿命事而為說法──或說布施，乃至或說涅槃。
>
> **\$（e）神足通**
>
> 用如意神通力到種種無量諸佛國土，供養諸佛，從諸佛種善根，還來本國。
>
> **\$（f）漏盡通**
>
> 是菩薩漏盡神通智證，用是漏盡神通智證故，為眾生隨應說法──或說布施，乃至或說涅槃。
>
> **\$b、用神通力，隨意受身，苦樂不染**
>
> 如是，須菩提！菩薩摩訶薩行般若波羅蜜時，應如是起諸[^21]神通。
>
> 菩薩用修是神通故，隨意受身，苦樂不染；譬如佛所化人，作一切事，苦樂不染。[^22]
>
> **\$三、以神通嚴土熟生，滿菩提願，轉法輪度眾生**
>
> **\$（一）以遊戲神通嚴土熟生，得無上菩提**
>
> 菩薩摩訶薩行般若波羅蜜時，應如是遊戲神通，能淨佛國土、成就眾生。
>
> 復次，須菩提！菩薩摩訶薩不淨佛國土、不成就眾生，不能得阿耨多羅三藐三菩提。
>
> 何以故？因緣不具足故，不能得阿耨多羅三藐三菩提。」
>
> **\$（二）一切善法皆是無上菩提因緣**
>
> **\$1、總説**
>
> 須菩提白佛言：「世尊！何等是菩薩摩訶薩因緣具足已，得阿耨多羅（716b）三藐三菩提？」
>
> 佛告須菩提：「一切善法是菩薩阿耨多羅三藐三菩提因緣。」[^23]
>
> **\$2、別辨**
>
> **\$（1）約施度明**
>
> **\$\`2714\`A、以無分別心行布施，自利利他**
>
> 須菩提白佛言：「世尊！何等是善法，以是善法故，得阿耨多羅三藐三菩提？」
>
> 佛告須菩提：「菩薩從初發意已來，檀波羅蜜是善法因緣，是中無分別是施者、是受者，性空故。用是檀波羅蜜，能自利益，亦能利益眾生──從生死拔出，令得涅槃[^24]。是諸善法皆是菩薩摩訶薩阿耨多羅三藐三菩提**因緣**。[^25]
>
> **\$B、三世菩薩，得度生死**
>
> 行是道，過去、未來、現在諸菩薩摩訶薩得度生死──已度、今度、當度。[^26]
>
> **\$（2）例餘法**
>
> 尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜，四禪、四無量心、四無色定，四念處乃至八聖道分，十八空，八背捨、九次第定，陀羅尼門，佛十力、四無所畏、四無礙智、十八不共法──如是等功德，皆是阿耨多羅三藐三菩提道。
>
> **\$（3）結**
>
> 須菩提！是名善法。
>
> **\$（三）具足諸善法，成佛度眾生**
>
> 菩薩摩訶薩具足是善法已，當得一切種智；得一切種智已，當轉法輪；轉法輪已，當度眾生。」

【**論**】釋曰：

**\$\$貳、化他德成**（承上卷93〈83 釋畢定品〉）

> **\$\$（壹）為利益眾生故受畜生身**（承上卷93〈83 釋畢定品〉）
>
> **\$\$（貳）菩薩行般若，以方便力起神通，隨意受身，嚴土熟生**（承上卷93〈83
> 釋畢定品〉）
>
> **\$\$一、菩薩成就白淨無漏法，現受畜生身而不染**（承上卷93〈83
> 釋畢定品〉）
>
> **\$\$（一）具足一切善根**（承上卷93〈83 釋畢定品〉）
>
> 爾時，須菩提問：「住[^27]何等善根故能受此身？」
>
> 佛答：「菩薩摩訶薩一切善法具足。」[^28]
>
> **\$\$\`2715\`（二）方便受畜生身而不染**（承上卷93〈83 釋畢定品〉）
>
> 乃至須菩提大歡喜白佛言：「菩薩摩訶薩大方便成就力，**住何等聖無漏法**，能受此身而不為畜身所染？」譬如幻師，亦如變化。「**住何等白淨法**，能作如是方便？」
>
> 佛答：「菩薩以般若波羅蜜力故，能成就如是方便──作種種身，能利益十方國土中眾生，亦不貪是身。」[^29]
>
> **\$二、菩薩住無所得般若空中起神通，為眾生隨意受身**
>
> **\$（一）明由般若起方便**
>
> **\$1、住無所得空中，得無上菩提**
>
> 佛此中說因緣：「是菩薩三法不可得：一者、是菩薩身，二者、所作鹿、馬，三者、所用法。」何以故？是法皆性空。
>
> 空亦不著空，空中亦無（716c）貪著[^30]。
>
> 法無故眾生無，眾生無故法亦無。
>
> 此中佛說因緣：「空中空不可得。」不可得故，菩薩云何貪是智慧？
>
> 「是名**無所得空**般若波羅蜜，菩薩住是中，能得阿耨多羅三藐三菩提。」
>
> 以無障礙故易得。
>
> **\$2、住般若則住一切法**
>
> 須菩提問：「菩薩住六波羅蜜乃至十八不共法，今何以但說『住無所得般若波羅蜜中得』？」
>
> 佛答：「須菩提！何法不入般若中？」
>
> 一切法皆入般若波羅蜜中；若住般若波羅蜜，則住一切法。
>
> 復問：「若般若波羅蜜性空，云何一切法皆入中？」此中須菩提自說因緣：「一切法性空中，無有法出、無有法入。」
>
> 佛告須菩提：「\^一切法、一切法相空耶？\^\^」
>
> 「\^世尊！空。\^\^」
>
> 「須菩提！若一切法、一切法相空，一切法應入空中，汝云何言『空中無有法出入』？」
>
> **\$（二）明方便起諸神通行**
>
> **\$1、須菩提問**
>
> 爾時，須菩提心伏受解；聞是菩薩化身度眾生，今問：「世尊！菩薩云何住一切法空中，能起神通波羅蜜，到十方如恒河沙國土供養佛、聽法、種甚深善根？」
>
> \`2716\`「善根」者，諸陀羅尼、三昧門、無礙解脫[^31]之根本。
>
> 須菩提意：般若波羅蜜性空，云何菩薩安住性空波羅蜜中能行是神通有法？
>
> **\$2、佛答**
>
> **\$（1）菩薩行般若，遍觀國土、諸佛皆空，能以方便起神通**
>
> **\$A、行般若時遍觀十方國土、諸佛皆空**
>
> 佛言：「空故能行。所以者何？須菩提！菩薩行般若時，觀十方如恒河沙國土皆空，是國土諸佛亦空。」
>
> **\$※ 因論生論：為何別說國土空，諸佛亦空**
>
> 問曰：若國土空，佛亦應空，何以別說？
>
> 答曰：佛以無量阿僧祇[^32]實功德得是身，能以一足指動十方如恒河沙國土；又菩薩世世來深愛重佛，不能疾觀使空。
>
> 是故不共國土合說。
>
> **\$B、若十方國土、諸佛不空者，則空有偏**
>
> 此中佛自說因緣：「若十方國土及諸佛不空者，空為有偏。有偏名有空、不空處。今實（717a）不偏，故一切法、一切法相空。」
>
> **\$C、行般若，遍觀一切法空無礙，能以方便起神通**
>
> 菩薩行般若波羅蜜，一切法無礙；以肉眼觀色不通──見上、不見下，見前、不見後，通見、障不見，晝見、夜不見；知肉眼力少故，以方便更求天眼。
>
> 「方便力」者，令他界四大來在身中。
>
> 用天眼義，如先說。[^33]
>
> 生天耳、如意足、他心智、宿命智，知眾生生死所趣等。
>
> **\$（2）起神通，自他行成**
>
> **\$A、明自行成**
>
> **\$（A）神通波羅蜜是菩提道，能令自他見善法亦無所著**
>
> **\$a、神通波羅蜜是菩提道**
>
> 菩薩若無神通，不能得饒益眾生。何以故？若無神通，云何能令多眾生發心？菩薩有神通，猶尚不能盡令眾生發心，何況無！
>
> 是故神通波羅蜜是菩薩所行道。
>
> **\$b、諸法皆空故，令自他見善法亦無所著**
>
> **\$（a）性空故無所著**
>
> 菩薩自見善法，亦令他人得見善法，亦不著是善法。何以故？是法性皆空故。
>
> **\$\`2717\`（b）釋疑：云何言「用天眼見善法，見一切法性空」**
>
> 問曰：天眼可見色，云何「見善法」？又言「見一切法性空」？
>
> 答曰：因中說果。以**天眼**見，自見己身及見十方眾生，然後用**他心智、宿命智**求其今世、後世善根；是善根及果報，久皆磨滅[^34]，磨滅故見空。
>
> **\$（c）善根無自性故空，不可受味、不可著**
>
> 是善根皆是有為法、無自性，無自性故空，空故不可著，亦不可受味，不可受味故不著。
>
> 譬如蠅無處不著，唯不著火焰。眾生愛著亦如是，善、不善法中皆著，乃至非有想非無想著故，不能入涅槃；唯不能著般若波羅蜜性空火。
>
> 所以者何？般若波羅蜜、般若波羅蜜相空；若般若波羅蜜不空，即是味，是可著處。
>
> **\$（B）觀一切法空，不起有漏業，為眾生說法亦不著眾生**
>
> 菩薩住是智慧中，不起有漏業，為眾生說法，亦知眾生假名不可得。
>
> **\$（C）得無礙般若，起無礙神通**
>
> 安住是無所得般若波羅蜜中，而能具足神通事；若菩薩不得是無障礙般若，則不能得無礙神通。
>
> **\$B、化他行成**
>
> **\$（A）略明：遊戲神通，廣演道法，饒益眾生**
>
> **\$a、總說**
>
> 菩薩得是無障礙空神通，飛到十方國土，利（717b）益眾生，如《經》中廣說，或以布施、或以持戒等。
>
> **\$b、別辨**
>
> 慳者為說布施等六波羅蜜義，如此中佛自廣說。
>
> **\$c、舉喻勸修**
>
> **\$（a）舉喻：如鳥無翅不能飛翔**
>
> 如此中說譬喻：如鳥無翅不能飛翔；菩薩亦如是，無神通波羅蜜，不能教化眾生。
>
> **\$（b）以六神通自利利他**
>
> **\$Ⅰ、天眼通**
>
> 菩薩以天眼見十方國土、諸佛及一切眾生。
>
> **\$Ⅱ、天耳通**
>
> 以天耳力，從諸佛聞法。
>
> **\$Ⅲ、神足通**
>
> 以如意神通力，放大光明，或現水火作種種變化，現奇特事，令眾生發希有\`2718\`尊重心。
>
> **\$Ⅳ、他心通**
>
> 以他心智力故，知他心心數法所著、所厭，可度、不可度，是利、是鈍，是善根成就、是未成就──如是等知他眾生心，攝取善根成就者。
>
> **\$Ⅴ、宿命通**
>
> 有可度者，以宿命智、生死智觀其本末：「何所從來？種何善根？所好何行？從此終當生何所？何時當得解脫？」如是籌量思惟，知可度者過去業因緣、未來世果報。
>
> **\$Ⅵ、漏盡通**
>
> 復以神通力，是人應以恐怖度者，以地獄示之：「汝當生此中。」應以歡喜度者，示以天堂；眼見是事，心懷驚怖、歡喜，厭患世間。爾時，以**漏盡神通**說漏盡法；眾生聞是法，破其著心，以三乘而得涅槃。
>
> **\$（c）結：若離神通則不能饒益眾生**
>
> 譬如白鷺[^35]欲取魚時，籌量進止，不失期[^36]會，知其可得，即便取之，終不空也。
>
> 菩薩亦如是，以神通力故，觀眾生本末，應度因緣、國土、時節，知其信等諸根增[^37]利、諸因緣具足而為說法，則不空也。
>
> 是故說：「菩薩離神通，不能饒益眾生；如鳥無翅。」
>
> **\$（B）廣說：以神通饒義一切眾生，應機施教，隨意受身而無染**
>
> **\$a、以通化導**
>
> 餘神力，如佛自說：「以天眼見十方眾生生死，亦知眾生心，隨意說法。」
>
> **\$b、用神通力，隨意受身，苦樂不染**
>
> 乃至善修神通力，而為眾生受身，不為苦樂所污。
>
> 是菩薩於眾生中，或為父、或為子[^38]，（717c）或為師、或為弟子，或為主、或為奴，或為象馬、或為乘象馬者，或時富貴力勢、或時貧賤──於此諸事，亦不為染污；譬如佛所化人，作一切事，不染苦樂。
>
> 「一切事」者，如先作種種阿僧祇身度眾生。
>
> 「苦樂不染」者，樂中不生愛[^39]，苦中不生瞋[^40]；不如生死眾生隨處起煩惱。
>
> **\$三、以神通嚴土熟生，滿菩提願，轉法輪度眾生**
>
> **\$（一）以遊戲神通嚴土熟生，得無上菩提**
>
> **\$\`2719\`1、以遊戲神通嚴土熟生**
>
> 菩薩應如是遊戲神通，成就眾生、淨佛國土。
>
> **\$※ 因論生論：神通何以名「遊戲」**
>
> 問曰：菩薩神通力有所作，何以名「遊戲」？
>
> 答曰：
>
> **\$（1）如幻師種種現變故名為「戲」**
>
> 「戲」名如幻師種種現變；菩薩神通種種現化，名之為「戲」。
>
> **\$（2）空行為上，神通為下，如小兒，故名為「遊戲」**
>
> 復次，佛法中三三昧，空名為上行。何以故？似如涅槃無所著、無所得故。
>
> 諸餘行法，皆名為下下，如小兒。是故說神通力名為「遊戲」，於成就眾生、淨佛土中，最為要用。
>
> 「成就眾生」，如是中說：「淨佛土，共修善根。」
>
> **\$2、若不能成就眾生、淨佛國土，不能得無上菩提**
>
> 問曰：何必要用成就眾生、淨佛國土？
>
> 答曰：佛自說因緣：「不成就眾生、淨佛國土，不能得無上道。何以故？因緣不具足，則不能得阿耨多羅三藐三菩提。」
>
> **\$（二）一切善法皆是無上菩提因緣**
>
> **\$1、總説**
>
> 「因緣」者，所謂一切善法。
>
> **\$2、別辨**
>
> **\$（1）正釋經文**
>
> 從初發意行檀波羅蜜乃至十八不共法，於是行法中，無憶想分別──是施者、是財物、是受者；乃至十八不共法亦如是。
>
> 若菩薩不著心、無所分別行六波羅蜜乃至十八不共法，是為阿耨多羅三藐三菩提因緣。以是道得阿耨多羅三藐三菩提，亦能自度，又能度眾生。
>
> **\$（2）別論**
>
> **\$A、明著心行布施等之過失**
>
> **\$（A）若著心布施，雖有小利而有大過**
>
> 問曰：菩薩若著心布施，有何等過而不名具足？著心布施，受者恩重。
>
> 答曰：雖有小利而有大過；如美食雜毒，雖有美利而自喪命。
>
> **\$（B）明過失**
>
> 問曰：何者是過？
>
> 答曰：
>
> **\$a、易生恚怒、怨嫌、心悔**
>
> 若著心布施，有不稱意事，則生恚（718a）怒；若受者不感其恩，即成怨嫌。
>
> \`2720\`若著心供養善人，有少凶衰，則嫌布施無[^41]應，悔惜所施；若布施心悔，所受果報則不清淨。
>
> **\$b、增長三毒受罪苦**
>
> **\$（a）貪因緣受三惡道苦**
>
> 復次，著心布施者，深[^42]心**貪著**財物，若有侵奪，則[^43]便加害；自念：「我為福德好事集財，汝何故侵奪？」先貪財物，為今世事而作[^44]布施，為後世事，愛惜轉深；以染[^45]著故，若有侵奪，能為重罪；重罪因緣故，受三惡道苦。
>
> **\$（b）瞋因緣故受諸苦惱**
>
> 復次，貪著因緣故生**瞋恚**，瞋恚因緣故加刀杖；刀杖殺害，受諸苦惱。
>
> **\$（c）癡因緣故必致大患**
>
> 復次，人起**愚癡**業，大不安隱，行此虛誑不實事故，後必致大患。
>
> 十方諸佛皆說無相解脫門，諸法無相相是為實。若人取是財物虛誑不實相，然後心著；心著故，期大果報而能施與。譬如人欲求多收故，大用穀子。如是著心布施，果報少而不淨，終歸於盡，受諸憂惱，不可稱說，皆由取相故，有如是過。
>
> 若以如實相行布施，無有如是過；無量阿僧祇生死中，受諸福樂而亦不盡，乃至得阿耨多羅三藐三菩提。
>
> **\$c、先著善法，後著空法，則失二種法：失先善法，後墮邪見**
>
> 復次，若人以著心行善法，是人若聞諸法畢竟空，即時捨所行法，著是空法取相，以此為實，先者為虛誑；是人則失二種法：失先善法，而墮邪見。著心者，有如是過；譬如重病之人，雖有眾藥，療之無損，藥復作病。
>
> **\$d、結**
>
> 著心行諸功德，有如是等過罪。
>
> **\$B、明無著心布施之得**
>
> **\$（A）捨著心，不取空相，為眾生回向無上菩提**
>
> 菩薩捨於著心，不取空相；如「如」、「法性」、「實際」，於布施等法亦如是見。為一切眾生迴向阿耨多羅三藐三菩提。
>
> **\$（B）知諸法實相，亦知布施實相，以諸法實相迴向**
>
> 復次，菩薩布施時，作是念：「如十方三世諸佛畢竟清淨智慧，知諸法實相，亦（718b）知是布施相；我亦以是性迴向。」
>
> **\$\`2721\`（C）以清淨智慧觀，諸法皆入勝義，清淨無別異**
>
> 復次，是菩薩一切五情、心心數法中不用不行，不能知諸法相故。是法皆是因緣邊生，虛誑，無有自性故；我今欲知諸法實相迴向，是諸虛誑入實相中，皆無有異。
>
> 我今未能得諸法[^46]清淨實智慧故，有所分別是虛、是實。以清淨智慧知之，則皆作第一義諦；入第一義諦中，皆為清淨，無有別異。
>
> **\$（D）結**
>
> 如是布施等，迴向，直至佛道。是故說：「無所分別心，能行布施等，是名真菩薩道。」

**\`2722\`〈釋四諦品**[^47]**第八十四〉**

**（大正25，718b11-721b27）**

\^【**經**】

**\$壹、佛與菩薩所行雖同，而有已得、當得之異**

> **\$（壹）須菩提問**
>
> 須菩提白佛言：「世尊！若是諸法是菩薩法，何等是佛法？」[^48]
>
> **\$（貳）佛答**
>
> **\$一、印可所問**
>
> 佛告須菩提：「如汝所問『是諸法是菩薩法，何等是佛法』者。
>
> **\$二、正答**
>
> **\$（一）標宗：得一切種智、斷煩惱習乃名為佛，而菩薩未成滿**
>
> 須菩提！菩薩法亦是佛法。
>
> 若知一切種[^49]，是得一切種智，斷一切煩惱習，菩薩當得是法；佛以一念相應慧知一切法已，得阿耨多羅三藐三菩提。
>
> 須菩提！是為菩薩、佛之差別。[^50]
>
> **\$（二）舉喻：如向道、得果之異**
>
> 譬如向道、得果異，是二人俱為聖人[^51]。
>
> **\$（三）合法**
>
> 如是，須菩提！菩薩摩訶薩無礙道中行，是名菩薩摩訶薩；解脫道中無一切闇蔽[^52]，是為佛。」[^53]

**\$貳、一切法自相空雖不二，然迷悟有別**

> **\$（壹）須菩提問**
>
> 須菩提白佛言：「世尊！若一切法自相空，自相空法中，云何有差別之異──是地獄、\`2723\`是餓鬼、是畜生、是天、是人，是性地人[^54]、是八地人[^55]、是須陀洹人、是斯陀含、阿那含、阿羅漢人、是辟支佛、是菩薩、是多陀阿伽度、阿羅呵、三藐三佛陀？
>
> 世尊！如**諸人**不可得，**業因緣**亦不可得，**果報**亦不可得！」
>
> **\$（貳）佛答**
>
> **\$一、自相空中無別**
>
> 佛言：「如是！如是！如汝所言，自相空法中，**無眾生、無業因緣、無果報**。
>
> **\$二、因迷悟不同而有差別**
>
> **\$（一）眾生迷故造業受報**
>
> 須菩提！眾生不知是諸法自相空，是（718c）眾生作業因緣──若善、若惡、若無動：**罪業**因緣故，墮三惡道中；
>
> **福業**因緣故，在人、天中生；
>
> **無動業**因緣故，色、無色界中生。
>
> **\$（二）菩薩悟故得道饒益眾生**
>
> 是菩薩摩訶薩行檀波羅蜜乃至十八不共法時，盡受行是助道法[^56]；如金剛三昧得阿耨多羅三藐三菩提；得已，饒益眾生。是利常不失故，不墮五[^57]道生死中。」

**\$參、佛不得五道生死，為眾生故證得菩提，廣說四諦、實諦**

> **\$（壹）諸法自相空中無業果差別**
>
> 須菩提白佛言：「世尊！佛得阿耨多羅三藐三菩提已，得五道生死不？」[^58]
>
> 佛言：「不得也！須菩提！」
>
> 「世尊！得業若黑、若白[^59]、若不黑不白不？」[^60]
>
> 佛言：「不也！」
>
> **\$（貳）愍眾生不知性空故，菩薩發心求道**
>
> **\$一、須菩提問**
>
> 「世尊！若不得，云何說是地獄、餓鬼、畜生、人、天、須陀洹乃至阿羅漢、辟支佛、菩薩、諸佛？」[^61]
>
> **\$\`2724\`二、佛答**
>
> **\$（一）正說**
>
> 「須菩提！若眾生知諸法自相空，菩薩摩訶薩不求阿耨多羅三藐三菩提，亦不拔眾生於三惡趣，乃至五道往來[^62]生死中。
>
> 須菩提！以眾生實不知諸法自性空故，不得脫五道生死；是菩薩從諸佛所聞諸法自性[^63]空，發意求阿耨多羅三藐三菩提。
>
> **\$（二）釋因**
>
> 須菩提！諸法不爾如凡夫人所著；
>
> 是眾生於無所有法中，顛倒妄想分別得法──無眾生有眾生相[^64]，無色色[^65]相，無受想行識受[^66]想行識相；乃至一切有為法無所有，用顛倒妄想心，作身、口、意業因緣，往來五道生死中，不得脫。[^67]
>
> **\$（參）為眾生故行菩薩道、得菩提**
>
> 是菩薩摩訶薩行般若波羅蜜時，**一切善法內般若波羅蜜中**，行菩薩道，得阿耨多羅三（719a）藐三菩提；[^68]
>
> **\$（肆）成佛道已，教化眾生**
>
> **\$一、說四諦、三寶**
>
> 得阿耨多羅三藐三菩提已，為眾生說四聖諦──苦、苦集、苦滅、苦滅道，開示分別。一切助道善法皆入四聖諦中，[^69]用是助道善法故，分別有三寶。何等三？佛寶、法寶、\`2725\`僧寶。不信拒逆[^70]是三寶故，不得離五道生死。」[^71]
>
> **\$二、說一乘實諦**
>
> **\$（一）總明四諦平等即是涅槃**
>
> **\$1、須菩提問**
>
> 須菩提白佛言：「世尊！用苦聖諦得度？用苦智得度？用集聖諦得度？用集智得度？用滅聖諦得度？用滅智得度？用道聖諦得度？用道智得度？」
>
> **\$2、佛答**
>
> 佛告須菩提：「非苦聖諦得度，亦非苦智得度；乃至非道聖諦得度，亦非道智得度。
>
> 須菩提！是**四聖諦平等**故，我說即是涅槃；不以苦聖諦，不以集、滅、道聖諦，亦不以苦智，不以集、滅[^72]、道[^73]智得涅槃。」[^74]
>
> **\$（二）別明四諦平等義**
>
> **\$1、須菩提問**
>
> 須菩提白佛言：「世尊！何等是四聖諦平等？」
>
> **\$2、佛答**
>
> **\$（1）無四諦、四諦智**
>
> 「須[^75]菩提！若無苦、無苦智，無集、無集智，無滅、無滅智，無道、無道智，是名四聖諦平等。
>
> **\$（2）四諦實相**
>
> 復次，須菩提！是四聖諦如、不異、法相、法性、法住、法位、實際，有佛、無佛，法相常住，為不誑不失故。[^76]

**\$肆、通達實相入菩薩位，成就空觀巧說法**

> **\$（壹）通達實諦，能過二乘，入菩薩位，順向菩提**
>
> **\$\`2726\`一、總說**
>
> 是菩薩摩訶薩行般若波羅蜜時，為通達實諦故，行般若波羅蜜。」[^77]
>
> **\$二、別論**
>
> **\$（一）須菩提問**
>
> 須菩提白佛言：「世尊！云何菩薩摩訶薩為通達實諦故，行般若波羅蜜時，如通達實諦故，不墮聲聞、辟支佛地，直入菩薩位中？」
>
> **\$（二）佛答**
>
> **\$1、見一切法空，入菩薩位，不從頂墮**
>
> 佛告須菩提：「若菩薩摩訶薩如實見諸法；見已，得無所有法；得無所有法已，見一切法空──四聖諦所攝、四聖諦所不攝法皆空。
>
> 若如是觀，是時，便入菩薩位中；是為菩薩住性地中，不從頂墮。
>
> 用是頂墮故，墮聲聞、辟支佛地。[^78]
>
> **\$2、通達實相，順向菩提**
>
> 是菩薩住性地中，能生四禪、四無量心、四無色定。
>
> 是菩薩住是初定地中，分別一切諸（719b）法，通達四聖諦──知苦，不生緣苦心；乃至知道，不生緣道心。但順阿耨多羅三藐三菩提心，觀諸法如實相。」[^79]
>
> **\$（貳）空觀成就，以方便力為眾生說法**
>
> **\$一、以自相空觀諸法**
>
> **\$（一）明觀行**
>
> 「世尊！云何觀諸法如實相？」
>
> 佛言：「觀諸法空。」
>
> 「世尊！何等空？」
>
> 佛[^80]言：「自性[^81]空。是菩薩用如是智慧觀一切法空，無法性可見住是性中得阿耨多羅\`2727\`三藐三菩提。[^82]
>
> **\$（二）釋因由：諸法無自性，非佛、菩薩、二乘所作**
>
> 何以故？無性相是阿耨多羅三藐三菩提；非諸佛所作，非辟支佛所作，亦非阿羅漢所作，亦非向道人所作，亦非得果人所作，亦非菩薩所作。[^83]
>
> **\$二、愍眾生不知實相故，菩薩行般若，以方便力為眾生說法**
>
> 但眾生不知不見諸法如實相，以是事故，菩薩摩訶薩行般若波羅蜜，以方便力故，為是眾生說法。」\^\^

【**論**】

**\$壹、佛與菩薩行雖同，而有已得、當得之異**

> **\$（壹）須菩提問**
>
> 問曰：佛法、菩薩法大有差別：佛是一切智，菩薩未是一切智。須菩提何故生疑而問佛：「何等是諸菩薩法？何等是佛法？」
>
> 答曰：此中佛教菩薩如佛所行，應如是行六波羅蜜等乃至一切種智。
>
> 是故須菩提問：「若如佛行，與佛何異？」
>
> **\$（貳）佛答**
>
> **\$一、印可所問**
>
> 佛可其意，應如是問。
>
> **\$二、正答**
>
> **\$（一）標宗**
>
> **\$1、論主釋：諸法行處同，智慧利鈍異**
>
> 色等諸法行處是同，但智慧利鈍有異。
>
> **\$2、引經明：得一切種智、斷煩惱習乃名為佛，而菩薩未成滿**
>
> 此中佛自說因緣：
>
> **菩薩**雖如實行六波羅蜜而未能周遍[^84]，未能入一切門[^85]，是故不名為佛。
>
> 若菩薩已[^86]入一切種智門，入諸法實相中，以一念相應智慧得阿耨多羅三藐三菩提，斷一切煩惱習，得諸法中自在力，爾時名為**佛**。
>
> **\$\`2728\`（二）舉喻、合法**
>
> **\$1、論主釋：如月十四日、十五日之別**
>
> 如月十四日、十五日，雖同為月──
>
> 十四日不能令大海水潮；菩薩亦如是，雖有實智慧清淨，未能具足諸佛法故，不能動一切十方眾生。
>
> 月十五日光明盛滿時，能令大海水潮；菩薩成佛亦如是，放大（719c）光明，能動十方國土眾生。
>
> **\$2、引經說**
>
> **\$（1）舉喻：如向道、得果之異**
>
> 此中佛自說譬喻：「如向道、得果，雖[^87]同為聖人而有差別。」
>
> **\$（2）合法：初發心乃至金剛三昧名為菩薩，斷一切法中疑則名為佛**
>
> 菩薩亦如是，行者名為「菩薩」，從初發心乃至金剛三昧；
>
> 佛已得果，斷[^88]一切法中疑，無所不了，故名為「佛」。

**\$貳、一切法自相空雖不二，然迷悟有別**

> **\$（壹）須菩提問**
>
> 須菩提復問：「自相空法中差別不可得──所謂是地獄乃至天，是性人、八人，是須陀洹乃至佛！世尊！如地獄等眾生不可得，業因緣亦應不可得。何以故？作業者不可得；業不可得故，果報亦不可得。佛云何說『佛與菩薩有差別』？」
>
> **\$（貳）佛答**
>
> **\$一、自相空中無別**
>
> 佛可須菩提意，
>
> **\$二、因迷悟不同而有差別**
>
> **\$（一）眾生不知自性空故造業受報**
>
> **\$1、略明經義**
>
> 還以所問答須菩提：「眾生不知自性空法故，能起善惡業。」如《經》中廣說。
>
> **\$2、別釋「眾生」與「業」**
>
> **\$（1）眾生**
>
> 「眾生」者，凡夫，未入正位人；是人我心顛倒，煩惱因緣故起諸業。
>
> **\$（2）業**
>
> 「業[^89]」者，有三種：身、口、意。
>
> 是三種業有二種：若善、若惡，若有漏、若無漏。
>
> **惡業**故墮三惡趣，**善業**故生天、人中。
>
> \`2729\`善業復有二種：一者、欲界繫，二者、色、無色界繫。
>
> 色、無色界繫生[^90]業名「不動」，**不動業**故生色、無色界。
>
> **\$（二）菩薩悟故得道饒益眾生**
>
> 若眾生自知諸法性空，即時不生著心，著心不生故不起業，乃至不生色、無色界。以實不知故生。
>
> 以是事故，菩薩摩訶薩盡受行布施等法乃至十八不共法，無所失、無所少；乃至用如金剛三昧得阿耨多羅三藐三菩提，大饒益眾生。
>
> 眾生得是利益故，不復往來五道生死。

**\$參、佛不得五道生死，為眾生故證得菩提，廣說四諦、實諦**

> **\$（壹）諸法自相空中無業果差別**
>
> **\$一、佛得無上菩提時，不得五道**
>
> 須菩提復問：「佛得阿耨多羅三藐三菩提時，實得是五道不？」
>
> 佛言：「不得！」
>
> **\$※ 因論生論：可云「不墮五道」，云何言「不得五道」**
>
> 問曰：佛先說「大利益故，不墮五道」，今云何言「不得」？
>
> 答曰：決定取相邪見、墮[^91]邪見。
>
> 五道生死不得，但凡夫人以顛倒因緣起業，假名有（720a）生死五道，其實如幻、如夢。
>
> **\$二、不得四種業**
>
> 復問：「得黑、白等四種業不？」
>
> 佛言：「不[^92]。」
>
> **\$（一）黑業**
>
> 「**黑業**」者，是不善業，果報──地獄等受苦惱處。是中眾生，以大苦惱悶[^93]極，故名為「黑」。
>
> **\$（二）白業**
>
> 受善業果報處，所謂諸天。以其受樂隨意自在明了，故名為「**白業**」。是業是三界天。
>
> **\$（三）白黑業**
>
> 善、不善業受果報處[^94]，所謂**人**、阿修羅等八部[^95]。此處亦受樂、亦受苦，故名為[^96]「**白黑業**」。
>
> **\$\`2730\`（四）非黑非白業（無漏業）**
>
> 「**無漏業**」能破不善有漏業，能[^97]拔眾生令離善惡果報中。
>
> **\$※ 因論生論：無漏業應是「白業」，何以言「非白非黑」**
>
> 問曰：無漏業應是白，何以言「非白非黑」？
>
> 答曰：
>
> **\$1、無漏法無相待故，不得言白**
>
> 無漏法雖清淨無垢，以空、無相、無作故無所分別，不得言「白」。
>
> 「黑」、「白」是[^98]相待法，此中無相待故，不得言「白」。
>
> **\$2、無漏業滅諸觀，無觀故無白**
>
> 復次，無漏業能滅一切，諸觀[^99]中分別故有黑、白，此中無觀故無[^100]白。[^101]
>
> **\$（貳）愍眾生不知性空故，菩薩發心求道**
>
> **\$一、須菩提問**
>
> 須菩提復問：「若不得是四種業，云何分別是地獄乃至阿羅漢？」
>
> 若無黑業，云何說是地獄、畜生、餓鬼？
>
> 若無**白業**，云何說是天、**人**[^102]？
>
> 若無黑白業，云何說是阿修羅[^103]道？
>
> 若無不白不黑業，云何說是須陀洹乃至阿羅漢？
>
> **\$二、佛答**
>
> **\$（一）正說**
>
> **\$1、若眾生自知性空則無所度**
>
> 佛答：若一切眾生自知諸法自性空者，菩薩不發阿耨多羅三藐三菩提意，亦不於六道中拔出眾生。
>
> 何以故？眾生自知諸法性空，則無所度；譬如無病則不須藥，無闇則不須燈明。
>
> **\$\`2731\`2、因眾生實不知自相空故，菩薩發願成佛令解諸法空**
>
> 須菩提！今眾生實不知自相空法故，隨心取相生著，以著故染，染故隨於五欲，隨五欲故為貪所覆，貪因緣故，慳、虛誑、嫉妬、瞋恚、鬪諍，以瞋恚故，起諸罪業，無所識知。是故壽終隨業因緣生於彼處，續作生死業，常往來六道中，無復窮已。
>
> 是故菩薩於諸佛及弟（720b）子所聞說諸法空，而慈愍眾生：「眾生以狂愚顛倒故生著，我當作佛，破眾生顛倒，令解諸法空相。」
>
> **\$（二）釋因：眾生於無所有法中顛倒生實有想，起惑造惡墮輪迴**
>
> 所以者何？諸法不爾如凡人所著。
>
> 眾生、法無有定實，但自於無所有中憶想分別，望[^104]有所得；無眾生中起眾生想，無色中起色想，無受、想、行、識中起識想。以狂顛倒故，是人[^105]能起身、口、意業，於六道生死中[^106]不能得脫。
>
> 若但生眾生法[^107]想，結縛猶輕，易可得度。
>
> 生貪欲、瞋恚，於是中起諸重業，是為重縛，受此業果報，則難可得度；譬如積微塵成山，難可得移動。
>
> **\$（參）為眾生故行菩薩道、得菩提**
>
> 菩薩為是眾生故，欲破其生死因緣果報故，於般若中攝一切善法，行菩薩道，得阿耨多羅三藐三菩提。
>
> **\$（肆）成佛道已，教化眾生**
>
> **\$一、說四諦、三寶**
>
> **\$（一）說四諦**
>
> **\$1、成佛道已，為眾生說四諦**
>
> 為眾生說四聖諦，所謂苦、苦集、苦滅、滅苦道[^108]，種種因緣開示、敷演[^109]。
>
> **\$2、釋疑：佛無量微妙法，何以但說四諦**
>
> 問曰：佛無量阿僧祇劫來習微妙法，所謂十八不共法，乃至無礙解脫，諸甚深業，何以但說苦、集、滅、道？
>
> 答曰：
>
> **\$（1）論主釋**
>
> **\$A、總說：除眾生所畏急者**
>
> 眾生所畏急者，無過於苦；為除苦已，然後示以佛道。
>
> 如人重病，先以除病為急；然後以寶物、衣服莊嚴其身。
>
> **\$\`2732\`B、別明教說次第**
>
> **\$（A）苦**
>
> 「\^苦\^\^」者，受五受眾身是一切苦本，性即是苦；是苦略而言之，是生、老、病等，如《經》中處處廣說。
>
> **\$（B）集**
>
> 「\^苦集\^\^」者，愛等諸煩惱；愛是心中舊法，以是故，佛說「愛能生後身，故是苦因」，「苦因」即是集。
>
> **\$（C）滅**
>
> 若人欲捨苦，先當斷愛，愛斷苦則滅，斷愛即是苦滅。
>
> **\$（B）道**
>
> 苦滅即是道，觀是五眾種種因緣，苦及苦集過罪，所謂無常、苦、空、無我，如病、如瘡、如怨、如賊等──於八聖道分中為正見，餘七事助成發起，能斷一切法中愛；如以酒（720c）發藥。[^110]
>
> 此人於一切世間無所復貪，得離苦火，然後示以妙法。
>
> **\$（2）引經說：四諦攝一切善法**
>
> 復次，此中佛自說因緣，所謂：「於四聖諦中攝一切善法。」
>
> 有人言：「佛何以但說苦等四法？」以是故，佛說：「一切助道善法皆攝在四諦中。」
>
> **\$（二）分別有三寶**
>
> 助道善法[^111]因緣故，分別有三寶。眾生不信三寶故，不得離六道生死。
>
> **\$二、說一乘實諦**
>
> **\$（一）總明四諦平等即涅槃**
>
> **\$1、須菩提問**
>
> 問曰：須菩提何以作是麁問，言：「為以苦滅、以苦智滅？以集滅、集智滅？」
>
> 答曰：此非麁問！今問：「見苦等四諦體故滅？為用智故滅？」
>
> **\$2、佛答**
>
> **\$（1）論主釋：智、諦和合故得道**
>
> 愛等諸煩惱滅故，名「有餘涅槃」。
>
> 若以**苦諦**得道，一切眾生牛羊等亦應得道！
>
> 若用**苦智**得道，離苦則無智；離苦智不名為「苦諦」，但名為「苦」。
>
> 苦諦、苦智和合故生，不得言「但以苦滅」、「但以智滅」。
>
> 乃至道諦亦如是。
>
> **\$（2）引經說：四諦平等即是滅**
>
> 佛答：「不以苦諦滅，亦不以苦智滅，乃至道諦、道智亦如是。我說：『是四諦平等即是滅。不用苦諦滅，不用乃至道諦滅。』」
>
> \`2733\`何以故？是苦等四法皆從緣[^112]生，虛妄[^113]不實，無有自性故不名為實，不實故云何能滅？
>
> **\$※
> 因論生論：道諦是無漏法，滅諦是無為法，云何可說「苦集滅道皆是虛誑」**
>
> 問曰：二諦[^114]有漏，凡夫所行法故，可是虛誑不實；道諦是無漏法，無所著，雖從因緣和合生而不虛誑；又[^115]滅諦是無為法，不從因緣有。云何言「四法皆是虛誑」？
>
> 答曰：
>
> **\$A、初得道，知苦集二諦是虛誑**
>
> 初得道，知二諦是虛誑。
>
> **\$B、將入無餘涅槃，知道諦亦虛誑**
>
> 將入無餘涅槃，亦知道諦虛誑，以空空三昧等捨離道諦，如說栰喻。[^116]
>
> **\$C、滅諦亦無定法，相待有為而假名說**
>
> 滅諦亦無定法[^117]。如《經》中說：「離有為，無無為，因有為故說無為。」[^118]苦滅如燈滅，不應戲論求其處所。
>
> **\$（3）結成**
>
> 是故佛說：「不以用苦乃至用道得滅。」
>
> **\$（二）別明四諦平等義**
>
> **\$1、須菩提問**
>
> 須菩提問佛：「何者是四諦平等？」
>
> **\$2、佛答**
>
> 佛（721a）答：
>
> **\$（1）無四諦、四諦智**
>
> 若無八法處──所謂四諦、四諦智，是則平等。
>
> **\$（2）四諦實相**
>
> 復次，須菩提！四諦如實、不誑、不異，如、法性、法相、法住[^119]、實際，若有佛、無佛，法相常住，不用心、心數法及諸觀，但為不誑眾生故。
>
> 住一切餘法皆顛倒，妄著顛倒果報生故，雖能與人天[^120]喜樂，久久皆虛妄[^121]變異；\`2734\`但有一法，所謂諸法實相，以不誑故，常住不滅。

**\$肆、通達實相入菩薩位，成就空觀巧說法**

> **\$（壹）通達實諦，能過二乘，入菩薩位，順向菩提**
>
> **\$一、總說**
>
> 如是菩薩行般若波羅蜜，通達諸法實諦。
>
> **\$二、別論**
>
> **\$（一）須菩提問**
>
> 須菩提復問：「云何菩薩通達得實諦，過聲聞、辟支佛地，入菩薩位？」
>
> **\$（二）佛答**
>
> **\$1、見一切法空，入菩薩位，不從頂墮**
>
> 佛答：
>
> **\$（1）見一切法空，得入菩薩位**
>
> 若菩薩思惟籌量求諸法，無有一法可得定相，見一切法皆空──若在四諦、若不在四諦。
>
> 「非四諦」者，虛空、非數緣盡；餘在四諦。
>
> 若觀如是法空，爾時，入菩薩位。
>
> **\$※ 因論生論：何故不說「空亦空觀，入菩薩位」**
>
> 問曰：何以不說「空亦空觀，入菩薩位」？
>
> 答曰：不須是說。何以故？若說「諸法空」，即是空，空亦空；若是空不空，不名為「一切空」。是故行是空，得入菩薩位。
>
> **\$（2）安住性地中，不從頂墮**
>
> 菩薩住是性地中，不墮頂。
>
> 「性地」者，所謂菩薩法位。
>
> 如聲聞法中，燸法、頂法、忍法、世間第一法，名為「性地」。是法隨順無漏道，故名為「性」，是中住必望得道；菩薩亦如是，安住是性地中，必望作佛。
>
> **\$2、通達實相，順向菩提**
>
> 能生四禪、四無量心、四無色定。
>
> 是菩薩住在禪地[^122]中攝心，分別思惟籌量諸法，通達四諦──所謂知見苦，亦非緣苦[^123]生心。
>
> 知苦是凡夫受身著苦因緣故，受諸憂惱；是人身皆如賊、如怨，無常、空等。得是已，即時捨，不取苦相，亦不緣苦諦，菩薩法位力故。
>
> 乃至道諦亦如是。
>
> 但一心迴向阿耨多羅三藐三菩提。
>
> \`2735\`知是四諦藥病相對，亦（721b）不著是四諦，但觀諸法如實相，不作四種分別觀。
>
> **\$（貳）空觀成就，以方便力為眾生說法**
>
> **\$一、以自相空觀諸法**
>
> **\$（一）明觀行──用自相空如實觀**
>
> 須菩提問：「云何如實觀諸法？」
>
> 佛言：「觀空。須菩提！若菩薩能觀一切法若大若小皆空，是名如實觀。」
>
> 復問：「用何等空？」
>
> 佛答：「用自相空。」
>
> **\$※ 因論生論：何以但說「自相空」**
>
> 問曰：十八空中佛何以但說自相空？
>
> 答曰：是**中道空**。
>
> 內、外空等是小空，畢竟空、無所得空等是甚深空，**自相空是中空**。自相有理破故而心不沒，而能入甚深空中。
>
> 是菩薩得如是法，觀一切法皆空，乃至不見一[^124]法有性可住得阿耨多羅三藐三菩提。
>
> **\$（二）釋因由──諸法無自性，非佛、菩薩、二乘所作**
>
> 觀諸法如阿耨多羅三藐三菩提，阿耨多羅三藐三菩提亦自性空；非佛所作，非大菩薩所作，非阿羅漢、辟支佛所作，常寂滅相，無戲論語言。
>
> **\$二、愍眾生不知實相故，菩薩行般若，以方便力為眾生說法**
>
> 眾生不能知見如實相，是故菩薩行般若波羅蜜，以方便力，為眾生說法。
>
> 「方便力」者，菩薩得無生忍法[^125]，入菩薩位，通達菩薩第一義諦。
>
> 觀是[^126]道相甚深微妙，無得無捨；用妙智慧不可得，何況可得口說！
>
> 大悲心深念：「眾生以空事故，墮三惡道，受大劇苦；若我直說是法，則不信不受，則破壞法，墮於地獄！我今當成就一切善法、莊嚴身三十二相，引導[^127]眾生，起無量無邊諸佛神通力，得成佛道，一切眾中主[^128]，於諸法得自在。若讚惡法，眾生猶尚當受，何況實法！」
>
> 是菩薩如所願思惟行，為眾生說，使皆度脫。

[^1]: 畢＝必【元】【明】。（大正25，715d，n.9）

[^2]: 之餘＝下【宋】【元】【宮】，＝之下【明】。（大正25，715d，n.10）

[^3]: 〔力〕－【宋】【元】【明】【宮】【聖】。（大正25，715d，n.12）

[^4]: （1）《放光般若經》卷19〈83
    畢竟品〉：「\^世尊！菩薩住何善法，乃能作是善權方便，不與同趣？\^\^」（大正8，137b2-4）

    > （2）《大般若波羅蜜多經》卷477〈81
    > 正定品〉：「\^世尊！諸菩薩摩訶薩住何等法，能作如是方便善巧，雖受諸趣種種身形，而不為彼過失所污？\^\^」（大正7，415c12-14）

[^5]: 〔空〕－【宋】【元】【明】【宮】。（大正25，715d，n.15）

[^6]: （1）《放光般若經》卷19〈83 畢竟品〉：

    > \^佛言：「菩薩住於般若波羅蜜者，能作是漚惒拘舍羅，持是方便，為十方恒沙眾生作本而不與同歸。何以故？亦不見法有能近者，亦無有法而污染者。何以故？諸法所有皆空故，是故空不污染空，空亦不污人，人亦不污空。何以故？**空，空不可得**，是故無所得空。菩薩住於無所得空，成阿惟三佛。」\^\^（大正8，137b4-10）
    >
    > （2）《大般若波羅蜜多經》卷477〈81 正定品〉：
    >
    > \^佛告善現：「諸菩薩摩訶薩住深般若波羅蜜多，能作如是方便善巧，由斯方便善巧力故，雖往十方殑伽沙等諸佛世界現種種身，利益安樂彼有情類，而於其中不起染著。所以者何？是菩薩摩訶薩於一切法都無所得，謂都不得能染、所染及染因緣。所以者何？以一切法自性空故。善現！當知空不能染著空，空亦不能染著餘法，亦無餘法能染著空。所以者何？**空中，空性尚不可得，況有餘法而可得者！**如是名為不可得空，諸菩薩摩訶薩安住此中，能證無上正等菩提，為諸有情常作饒益。」\^\^（大正7，415c14-25）

[^7]: （1）《放光般若經》卷19〈83
    畢竟品〉：「\^菩薩行般若波羅蜜，云何住於空具足神通之慧？\^\^」（大正8，137b17-18）

    > （2）《大般若波羅蜜多經》卷477〈81
    > 正定品〉：「\^云何菩薩摩訶薩行深般若波羅蜜多時，安住諸法自性空中，引發神通波羅蜜多？\^\^」（大正7，416a9-11）

[^8]: （1）《大般若波羅蜜多經》卷477〈81 正定品〉：

    > \^佛告善現：「諸菩薩摩訶薩行深般若波羅蜜多時，遍觀十方殑伽沙等諸佛世界及諸佛眾并所說法自性皆空，唯有世俗假說名字說為世界、佛眾及法，如是世俗假說名字亦自性空。善現當知！若十方界及諸佛眾并所說法假說名字自性不空，**則所說空應成一分**，以所說空非成一分故，一切法自性皆空，其理周圓無二、無別。」\^\^（大正7，416a14-21）
    >
    > （2）《大般若波羅蜜多經》卷536〈31 宣化品〉：
    >
    > \^佛告善現：「若菩薩摩訶薩行深般若波羅蜜多，遍觀十方殑伽沙等諸佛世界及諸佛眾并所說法自性皆空，但有世俗施設名字說為世界、佛眾及法，如是世俗施設名字自性亦空。善現當知！若十方界及諸佛眾并所說法施設名字自性不空，**則所說空應成少分**；以所說空非成少分故，一切法自性皆空，其理周圓無二、無別。」\^\^（大正7，752c24-753a3）

[^9]: 〔智〕－【宋】【元】【明】【宮】。（大正25，715d，n.16）

[^10]: 〔智〕－【宋】【宮】。（大正25，715d，n.17）

[^11]: 《大般若波羅蜜多經》卷477〈81
    正定品〉：「\^諸菩薩摩訶薩行深般若波羅蜜多時，**由遍觀空方便善巧，引發神通波羅蜜多**，安住神通波羅蜜多，便能引發天眼、天耳、神境、他心、宿住、隨念及知漏盡微妙通慧。\^\^」（大正7，416a21-25）

[^12]: 菩提＋（利益）【宋】【元】【明】【宮】。（大正25，715d，n.19）

[^13]: 《大般若波羅蜜多經》卷477〈81
    正定品〉：「\^善現當知！諸菩薩摩訶薩非離神通波羅蜜多，有能自在成熟有情、嚴淨佛土，證得無上正等菩提。是故**神通波羅蜜多是菩提道**，諸菩薩摩訶薩皆依此道求趣無上正等菩提，於求趣時**能自圓滿一切善法，亦能教他修諸善法，雖作是事而於善法都無執著。**所以者何？是菩薩摩訶薩知諸善法皆自性空，非自性空有所執著，若有執著則有愛味，由無執著亦無愛味，自性空中無愛味故，能味、所味及味因緣於空法中不可得故。\^\^」（大正7，416a25-b6）

[^14]: （天）＋眼【宋】【元】【明】【宮】。（大正25，715d，n.20）

[^15]: （不）＋為【石】。（大正25，715d，n.21）

[^16]: 《大般若波羅蜜多經》卷477〈81
    正定品〉：「\^善現當知！諸菩薩摩訶薩行深般若波羅蜜多時，安住神通波羅蜜多，引發天眼清淨過人，用此天眼觀一切法自性皆空。見一切法自性空故，不依法相造作諸業，雖為有情說如是法，而亦不得諸有情相及彼施設。\^\^」（大正7，416b6-10）

[^17]: 《大般若波羅蜜多經》卷477〈81
    正定品〉：「\^是菩薩摩訶薩以無所得而為方便，引發菩薩殊勝神通，用此神通作所應作一切事業。\^\^」（大正7，416b10-12）

[^18]: 如是說＝說如是【元】【明】【石】。（大正25，715d，n.25）

[^19]: 〔等〕－【宋】【元】【明】【宮】。（大正25，715d，n.28）

[^20]: 善說＝說善【宋】【元】【明】【宮】【聖】【石】。（大正25，715d，n.31）

[^21]: 〔諸〕－【宋】【元】【明】【宮】。（大正25，716d，n.7）

[^22]: 《大般若波羅蜜多經》卷477〈81
    正定品〉：「\^如是，善現！諸菩薩摩訶薩行深般若波羅蜜多時，應引發神通波羅蜜多。是菩薩摩訶薩修習神通波羅蜜多得圓滿故，隨意所樂受種種身，不為苦樂過失所染，如佛化身雖能施作種種事業，而不為彼苦樂過失之所雜染。\^\^」（大正7，417c4-9）

[^23]: 《大般若波羅蜜多經》卷477〈81 正定品〉：

    > \^具壽善現白言：「世尊！何等名為諸菩薩摩訶薩菩提資糧，諸菩薩摩訶薩圓滿如是菩提資糧，方能證得所求無上正等菩提？」
    >
    > 佛告善現：「一切善法皆是菩薩菩提資糧。」\^\^（大正7，417c16-20）

[^24]: （1）盤＝槃【元】【明】【聖】。（大正25，716d，n.11）

    > （2）案：《大正藏》原作「盤」，今依【元】【明】【聖】作「槃」。

[^25]: 《大般若波羅蜜多經》卷477〈81 正定品〉：

    > \^佛告善現：「諸菩薩摩訶薩從初發心修行布施波羅蜜多乃至般若波羅蜜多，於中都無分別執著，謂作是念：『此是布施乃至般若，由此、為此而修布施乃至般若。』是三分別執著都無，知一切法自性空故。由此所修布施等六波羅蜜多，能自饒益，亦能饒益一切有情，令出生死、證涅槃故，說為善法，亦名菩薩菩提資糧，亦名菩薩摩訶薩道。\^\^」（大正7，417c21-29）

[^26]: （1）《放光般若經》卷19〈83
    畢竟品〉：「\^過去、當來、今現在菩薩從是得度，亦復持是度脫眾生。\^\^」（大正8，138a23-24）

    > （2）《大般若波羅蜜多經》卷477〈81
    > 正定品〉：「\^過去、未來、現在菩薩摩訶薩眾行此道故，已得、當得、今得無上正等菩提；亦令有情已、當、今度生死大海，得涅槃樂。\^\^」（大正7，417c29-418a2）

[^27]: 住＝作【宋】【宮】【聖】。（大正25，716d，n.14）

[^28]: （1）《摩訶般若波羅蜜經》卷26：

    > \^須菩提白佛言：「世尊！菩薩摩訶薩住何等善根中受如是諸身？」佛告須菩提：「菩薩摩訶薩從初發意乃至道場，於其中間，**無有善根不具足者**。具足已，當得阿耨多羅三藐三菩提。以是故，菩薩摩訶薩從初發意，應當學具足一切善根。學善根已，當得一切種智，當斷一切煩惱習。\^\^」（大正8，409c12-15）
    >
    > （2）參見《大智度論》卷93〈83 畢定品〉（大正25，713a19-23）。

[^29]: 參見《摩訶般若波羅蜜經》卷26〈83
    畢定品〉（大正8，409c18-410a10），《大智度論》卷93〈83
    畢定品〉（大正25，713a23-b14）。

[^30]: 著＝者【宋】【元】【明】【宮】【聖】【石】。（大正25，716d，n.18）

[^31]: 《大智度論》卷28〈1
    序品〉：「\^問曰：以何智能知一切眾生心、心數法？答曰：諸佛有無礙解脫，入是解脫中，能知一切眾生心、心數法。諸大菩薩得相似無礙解脫，亦能知一切眾生心、心數法。新學菩薩欲得是大菩薩無礙解脫及佛無礙解脫，以此無礙解脫知一切眾生心、心數法；大菩薩欲得佛無礙解脫。\^\^」（大正25，265c1-9）

[^32]: 祇＋（劫）【元】【明】【石】。（大正25，716d，n.20）

[^33]: 參考《正觀》（6），p.218：《大智度論》卷33（大正25，305c17-25）、卷67（大正25，530a13-b3）。

[^34]: 磨滅：1.消失，湮滅。2.銷磨。（《漢語大詞典》（七），p.1106）

[^35]: 鷺＝鶴【宋】【元】【明】【宮】【石】。（大正25，717d，n.12）

[^36]: 期＝其【宋】【宮】【聖】【石】。（大正25，717d，n.13）

[^37]: 增＝猛【元】【明】【聖】【石】。（大正25，717d，n.14）

[^38]: 子＝母【明】。（大正25，717d，n.17）

[^39]: 愛＋（心）【元】【明】【石】。（大正25，717d，n.18）

[^40]: 瞋＋（心）【元】【明】【石】。（大正25，717d，n.19）

[^41]: 無＝不【元】【明】【石】。（大正25，718d，n.2）

[^42]: 深＝染【石】。（大正25，718d，n.3）

[^43]: 則＝即【宋】【元】【明】【宮】。（大正25，718d，n.4）

[^44]: 作＝能【宋】【元】【明】【宮】【聖】【石】。（大正25，718d，n.6）

[^45]: 染＝深【宋】【元】【明】【聖】【石】。（大正25，718d，n.7）

[^46]: 〔諸法〕－【宋】【元】【明】【宮】。（大正25，718d，n.13）

[^47]: 四諦品＝差別品【宮】。（大正25，718d，n.17）

[^48]: 《大般若波羅蜜多經》卷477〈82 佛法品〉：

    > 爾時，具壽善現白佛言：「\^世尊！若此諸善法是菩薩法者，復有何等是佛法耶？\^\^」（大正7，418a26-27）

[^49]: 種＋（智）【石】。（大正25，718d，n.20）

[^50]: 《大般若波羅蜜多經》卷477〈82 佛法品〉：

    > \^佛告善現：「即菩薩法亦是佛法，謂諸菩薩於一切法覺一切相，由此當得一切相智，永斷一切習氣相續。若諸如來、應、正等覺，於一切法以一剎那相應妙慧現等覺已，證得無上正等菩提。善現！是名菩薩與佛二法差別。\^\^」（大正7，418a27-b3）

[^51]: 聖人＋（而有得向之異）【宋】【元】【明】【宮】，＋（而有得向亦肴）【聖】，聖人＝賢聖而有得向之異【石】。（大正25，718d，n.21）

[^52]: 闇蔽：1.愚昧蔽塞。（《漢語大詞典》（十二），p.136）

[^53]: 《大般若波羅蜜多經》卷477〈82
    佛法品〉：「\^如二聖者雖俱是聖，而有行向、住果差別，所成就法非無有異。如是，善現！若無間道中行於一切法，未離闇障，未到彼岸，未得自在，未得果時，名為菩薩。若解脫道中行於一切法，已離闇障，已到彼岸，已得自在，已得果時，乃名為佛。是為菩薩與佛有異，由位有異法非無別，而不可說法性有異。\^\^」（大正7，418b3-10）

[^54]: 《大智度論》卷75〈57
    燈炷品〉：「\^性地者，聲聞人，從煖法乃至世間第一法；於菩薩，得順忍，愛著諸法實相，亦不生邪見，得禪定水。\^\^」（大正25，586a5-8）

[^55]: （1）地人＝人地【元】【明】【石】。（大正25，718d，n.22）

    > （2）《大智度論》卷75〈57
    > 燈炷品〉：「\^八人地者，從苦法忍乃至道比智忍，是十五心；於菩薩則是無生法忍，入菩薩位。\^\^」（大正25，586a8-9）

[^56]: 《大般若波羅蜜多經》卷477〈82
    佛法品〉：「\^善現！諸菩薩摩訶薩於如是等菩提分法，無間無缺修令圓滿。\^\^」（大正7，418c4-6）

[^57]: 五＝六【宋】【元】【明】【宮】【石】。（大正25，718d，n.24）

[^58]: 《大般若波羅蜜多經》卷477〈82 佛法品〉：

    > \^具壽善現復白佛言：「佛得無上正等覺已，為得諸趣生死法不？\^\^」（大正7，418c9-10）

[^59]: 若白＋（若黑白）【聖】【石】。（大正25，718d，n.25）

[^60]: 《大般若波羅蜜多經》卷477〈82 佛法品〉：

    > \^具壽善現復白佛言：「佛得無上正等覺已，為得黑業、白業、黑白業、非黑白業不？\^\^」（大正7，418c10-12）

[^61]: 《大般若波羅蜜多經》卷477〈82 佛法品〉：

    > \^具壽善現復白佛言：「若佛不得諸趣生死及業差別，**如何施設**此是地獄、此是傍生、此是鬼界、此是人、此是天，此是種性地、此是第八地、此是預流、此是一來、此是不還、此是阿羅漢、此是獨覺、此是菩薩、此是如來？\^\^」（大正7，418c12-17）

[^62]: 五道往來＝往來六道【元】【明】【聖】【石】，五＝六【宋】【宮】。（大正25，718d，n.27）

[^63]: 性＝相【宋】【元】【明】【宮】。（大正25，718d，n.29）

[^64]: 相＝想【元】【明】【聖】【石】。（大正25，718d，n.31）

[^65]: （有）＋色【元】【明】。（大正25，718d，n.32）

[^66]: （有）＋受【元】【明】。（大正25，718d，n.33）

[^67]: 《大般若波羅蜜多經》卷477〈82 佛法品〉：

    > \^善現當知！諸菩薩摩訶薩常作是念：「非一切法實有自相，如諸愚夫異生所執，然彼分別顛倒力故，非實有中起實有想，謂無我中起於我想，無有情中起有情想，廣說乃至無見者中起見者想，於無色中起於色想，無受、想、行、識中起受、想、行、識想，乃至一切有為法中虛妄分別顛倒力故，非實謂實，非有執有，由斯造作身、語、意業，不能解脫惡趣生死，我當拔濟令得解脫。\^\^」（大正7，418c25-419a4）

[^68]: （1）《放光般若經》卷19〈84
    分別品〉：「\^菩薩行般若波羅蜜，**持諸善法皆內於般若波羅蜜**，行菩薩行以成阿惟三佛。\^\^」（大正8，138c10-12）

    > （2）《大般若波羅蜜多經》卷477〈82
    > 佛法品〉：「\^是菩薩摩訶薩作此念已，**行深般若波羅蜜多，以諸善法攝在其中**，無倒修行諸菩薩行，漸次圓滿菩提資糧；菩提資糧得圓滿已，證得無上正等菩提。\^\^」（大正7，419a4-8）

[^69]: 參見《中阿含經》卷7（30經）《象跡喻經》：

    > \^爾時，尊者舍梨子告諸比丘：「諸賢！若有無量善法，彼一切法皆四聖諦所攝、來入四聖諦中──謂四聖諦於一切法最為第一。所以者何？攝受一切眾善法故。諸賢！猶如諸畜之跡，象跡為第一。所以者何？彼象跡者最廣大故。如是，諸賢！無量善法，彼一切法皆四聖諦所攝、來入四聖諦中──謂四聖諦於一切法最為第一。\^\^」（大正1，464b20-27）

[^70]: 拒逆：違抗。（《漢語大詞典》（六），p.363）

[^71]: 《大般若波羅蜜多經》卷477〈82
    佛法品〉：「\^復以一切菩提分法，依通達智攝在如是四聖諦中，復依一切菩提分法，以微妙智施設建立佛、法、僧寶。由此三寶出現世間，諸有情類解脫生死；若諸有情不能歸信佛、法、僧寶，造作諸業輪迴諸趣，受苦無窮──故應歸依佛、法、僧寶。\^\^」（大正7，419a11-16）

[^72]: （智）＋滅【石】。（大正25，719d，n.5）

[^73]: （智）＋道【石】。（大正25，719d，n.6）

[^74]: 《大般若波羅蜜多經》卷477〈82 佛法品〉：

    > \^佛告善現：「非由苦、集、滅、道聖諦，諸有情類得般涅槃；非由苦、集、滅、道聖智，諸有情類得般涅槃。善現！我說四聖諦平等性即是涅槃，如是涅槃不由苦、集、滅、道諦得，不由苦、集、滅、道智得，但由般若波羅蜜多證平等性名得涅槃。\^\^」（大正7，419a18-23）

[^75]: （相）＋須【宋】【元】【明】【宮】【聖】【石】。（大正25，719d，n.7）

[^76]: 《大般若波羅蜜多經》卷477〈82 佛法品〉：

    > \^佛告善現：「若於是處無苦、集、滅、道諦，無苦、集、滅、道智，名四聖諦平等之性。此平等性即四聖諦所有真如、法界、法性、不虛妄性、不變異性、平等性、離生性、法定、法住、實際、虛空界、不思議界，若佛出世、若不出世性相常住，無失壞、無變易，如是名為苦、集、滅、道平等之性。\^\^」（大正7，419a24-b1）

[^77]: 《大般若波羅蜜多經》卷477〈82
    佛法品〉：「\^諸菩薩摩訶薩行深般若波羅蜜多時，為欲隨覺此四聖諦平等性故行深般若波羅蜜多，若能隨覺此四聖諦平等性時，名真隨覺一切聖諦，疾證無上正等菩提。\^\^」（大正7，419b1-5）

[^78]: 《大般若波羅蜜多經》卷477〈82 佛法品〉：

    > \^佛告善現：「諸菩薩摩訶薩行深般若波羅蜜多時，無有少法不如實見；於一切法如實見時，於一切法都無所得；於一切法無所得時，則如實見一切法空，謂如實見四諦所攝及所不攝諸法皆空。如是見時，能入菩薩正性離生；由能入菩薩正性離生故，便住菩薩種性地中；既住菩薩種性地中，則能決定不從頂墮；若從頂墮，應墮聲聞或獨覺地。\^\^」（大正7，419b9-17）

[^79]: 《大般若波羅蜜多經》卷477〈82
    佛法品〉：「\^是菩薩摩訶薩安住菩薩種性地中，起四靜慮及四無量、四無色定。是菩薩摩訶薩安住如是奢摩他地，便能決擇一切法性，及隨覺悟四聖諦理。爾時，菩薩雖遍知苦而能不起緣執苦心，雖永斷集而能不起緣執集心，雖能證滅而能不起緣執滅心，雖能修道而能不起緣執道心，但起隨順趣向臨入無上正等菩提之心，如實觀察諸法實相。\^\^」（大正7，419b17-25）

[^80]: （觀）＋佛【石】。（大正25，719d，n.9）

[^81]: （1）性＝相【宋】【元】【明】【宮】【聖】【石】。（大正25，719d，n.10）

    > （2）案：此處經作「自性空」，但《放光般若經》作「相空」，《大般若波羅蜜多經》（二分本）及《大智度論》釋文，皆作「自相空」。

[^82]: （1）《放光般若經》卷19〈84
    分別品〉：「\^如自觀身**相空**，作是比觀者為見諸法空，不見有法逮覺道者。\^\^」（大正8，139a4-6）

    > （2）《大般若波羅蜜多經》卷477〈82
    > 佛法品〉：「\^是菩薩摩訶薩於一切法如實觀察皆**自相空**，如是觀察諸法皆空。是菩薩摩訶薩以如是相毘鉢舍那如實觀見諸法皆空，都不見有諸法自性可住彼性證得無上正等菩提。\^\^」（大正7，419b29-c4）

[^83]: 《大般若波羅蜜多經》卷477〈82
    佛法品〉：「\^所以者何？諸佛無上正等菩提及一切法**皆以無性而為自性**，所謂色乃至識皆以無性而為自性，......諸佛無上正等菩提亦以無性而為自性。如是無性非諸佛作，非獨覺作，非菩薩作，非聲聞作，亦非住果、行向者作。\^\^」（大正7，419c4-420a8）

[^84]: 周遍：1.普遍，遍及。（《漢語大詞典》（三），p.305）

[^85]: （智）＋門【石】。（大正25，719d，n.13）

[^86]: 已＝以【石】。（大正25，719d，n.14）

[^87]: 〔雖〕－【宋】【元】【明】【宮】【聖】，雖＝報【石】。（大正25，719d，n.15）

[^88]: （報）＋斷【石】。（大正25，719d，n.16）

[^89]: （諸）＋業【聖】【石】。（大正25，719d，n.17）

[^90]: （少少）＋生【石】。（大正25，719d，n.18）

[^91]: 墮＝隨【宋】【宮】。（大正25，719d，n.20）

[^92]: 不＋（得）【明】。（大正25，720d，n.1）

[^93]: 悶：1.煩憂，憤懣。3.愚昧、渾噩貌。（《漢語大詞典》（十二），p.96）

[^94]: 〔處〕－【石】。（大正25，720d，n.2）

[^95]: 案：「八部」即指天、龍、夜叉、乾闥婆、阿修羅、迦樓羅、緊那羅、摩睺羅迦。

[^96]: 〔為〕－【宋】【元】【明】【宮】。（大正25，720d，n.3）

[^97]: 〔能〕－【聖】。（大正25，720d，n.4）

[^98]: （黑）＋是【聖】。（大正25，720d，n.5）

[^99]: 觀＋（觀）【宋】【元】【明】【明】【聖】【石】。（大正25，720d，n.6）

[^100]: 無＋（黑）【元】【明】。（大正25，720d，n.7）

[^101]: 參見《阿毘達磨俱舍論》卷16〈4 分別業品〉：

    > \^諸無漏業，能永斷盡前三業者，名為「非黑」，不染污故；亦名「非白」，以不能招白異熟故。
    >
    > 此「非白」言是密意說，以佛於彼《大空經》中告阿難陀：「諸無學法，純善、純白、一向無罪。」本論亦言：「云何白法？謂諸善法、無覆無記。」無異熟者，不墮界故、與流轉法性相違故。\^\^（大正29，83c8-14）

[^102]: 案：上說「人是白黑業」，此處說「人是白業」。參見《大般若波羅蜜多經》卷471〈76
    眾德相品〉：「\^具壽善現復白佛言：『若色等法與真法界、真如、實際無有異者，云何世尊施設黑業有黑異熟，謂感地獄、傍生、鬼界？**施設白業有白異熟，謂感人、天**？**施設黑白業有黑白異熟**，**謂感一分傍生、鬼界及一分人**？施設非黑非白業有非黑非白異熟，謂感預流、一來、不還、阿羅漢果、獨覺菩提、諸佛無上正等菩提？』」\^\^（大正7，383a14-21）

[^103]: 修羅＝羅漢【石】。（大正25，720d，n.8）

[^104]: 望＝妄【宋】【元】【明】【宮】。（大正25，720d，n.9）

[^105]: 〔人〕－【宋】【元】【明】【宮】。（大正25，720d，n.10）

[^106]: 〔中〕－【宋】【元】【明】【宮】。（大正25，720d，n.11）

[^107]: 眾生法＝眾生【元】【明】，眾生法＝憶【石】。（大正25，720d，n.12）

[^108]: （滅）＋道【元】【明】。（大正25，720d，n.16）

[^109]: 敷演：1.陳述而加以發揮。（《漢語大詞典》（五），p.505）

[^110]: 參見《中阿含經》卷27（111經）《達梵行經》（大正1，600b8-25）。

[^111]: 〔法〕－【聖】。（大正25，720d，n.17）

[^112]: （因）＋緣【宋】【元】【明】【宮】【石】。（大正25，720d，n.19）

[^113]: 妄＝誑【元】【明】。（大正25，720d，n.20）

[^114]: 二諦：苦諦、集諦。

[^115]: 又＝人【聖】。（大正25，720d，n.23）

[^116]: 《中阿含經》卷54（200經）《阿梨吒經》：

    > \^世尊告曰：「如是，我為汝等長夜說栰喻法，欲令棄捨，不欲令受。若汝等知我長夜說栰喻法者，當以捨是法，況非法耶！\^\^」（大正1，764c12-14）

[^117]: 定法＝無為滅【宋】【元】【明】【宮】。（大正25，720d，n.25）

[^118]: 參見《放光般若經》卷2（大正8，12c1-3），《摩訶般若波羅蜜經》卷2（大正8，232b21-23）。

[^119]: 住＝位【宋】【元】【明】【宮】【聖】【石】。（大正25，721d，n.1）

[^120]: 天＝大【宋】【元】【明】【宮】【聖】【石】。（大正25，721d，n.2）

[^121]: 妄＝誑【元】【明】。（大正25，721d，n.20-1）

[^122]: 地＝定【明】。（大正25，721d，n.4）

[^123]: 苦＝若【元】【明】。（大正25，721d，n.5）

[^124]: 一＋（切）【聖】。（大正25，721d，n.6）

[^125]: 忍法＝法忍【元】【明】【石】。（大正25，721d，n.8）

[^126]: 是＝見【石】。（大正25，721d，n.9）

[^127]: 導＝道【石】。（大正25，721d，n.10）

[^128]: 中主＝生中【宋】【元】【明】【宮】【聖】。（大正25，721d，n.11）
