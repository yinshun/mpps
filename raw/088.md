\`2541\`慧日佛學班第13期／福嚴推廣教育班第24期

**《大智度論》卷88**

**〈釋六喻品第七十七〉**

**（大正25，675a17-677c25）**

釋厚觀（2012.11.17）

【**經**】

**\$壹、須菩提以四事問**

須菩提白佛言：「世尊！^（1）^云何無相、不可分別、自相空諸法中具足修六波羅蜜，所謂檀波羅蜜、尸羅波羅蜜、羼提波羅蜜、毘梨[^1]耶波羅蜜、禪波羅蜜、般若波羅蜜？世尊！^（2）^云何無異法中而分別說異相？^（3）^云何般若波羅蜜攝檀、尸、羼、精進、禪？^（4）^云何行異相法，以一相道得果？」[^2]

**\$貳、佛答**[^3]

> **\$（壹）總說：住五陰如夢等行六度**
>
> 佛告須菩提：「菩薩摩訶薩住五陰如夢、如響、如影、如焰、如幻、如化，[^4]住是中，行布施、持戒、修（675b）忍辱、勤精進、入禪定、修智慧。[^5]
>
> **\$（貳）別釋**
>
> **\$一、約施度說**
>
> **\$（一）知五陰如夢等，能具足無相施度**
>
> 知是五陰實如夢、如響、如影、如焰、如幻、如化──五陰如夢無相，乃至如化無相。何以故？夢無自性，響、影、焰、幻、化皆無自性。若法無自性，是法無相；\`2542\`若法無相，是法一相，所謂無相。
>
> 以是因緣故，須菩提！當知菩薩布施無相、施者無相[^6]、受者無相。[^7]
>
> **\$（二）攝諸功德**
>
> 能如是知布施，是能具足檀波羅蜜乃至能具足般若波羅蜜，能具足四念處乃至八聖道分，能具足內空乃至無法有法空，能具足空三昧、無相[^8]、無作三昧，能具足八背捨、九次第定、五神通、五百陀羅尼門，能具足佛十力、四無所畏、四無礙智、十八不共法。
>
> 是菩薩住是**報得無漏法**中，飛到東方無量國土，供養諸佛衣服、飲食，乃至隨其所須而供養之。[^9]
>
> **\$（三）利益眾生**
>
> 亦利益眾生──應以布施攝者，而布施攝之；應以持戒攝者，教令持戒；應以忍辱、精進、禪定、智慧攝者，教令忍辱、精進、禪定、智慧而攝取之；乃至應以種種善法攝者，以種種善法而攝取之。
>
> 是菩薩成就是一切善法，受世間身，不為世間生死所污；為眾生故，於天、人中受尊貴富樂，以是尊貴富樂攝取眾生。[^10]
>
> **\$（四）不住二乘，當得佛果**
>
> 是菩薩知一切法無相故，知須陀洹果亦不於中住，知斯陀含果、阿那含果、阿羅漢果亦不於中住，知辟支佛道亦不於中住。
>
> 何以故？是菩薩用一切種智知一切法已，應當得一切種智，不與聲聞、辟支佛共。
>
> **\$（五）結**
>
> 如是，須菩提！菩薩摩訶薩知[^11]一切法無相已，知六波羅蜜無相，乃至知一切佛法無相。[^12]
>
> **\$二、約戒度說**
>
> **\$（一）住五陰如夢等，能具足無相戒度**
>
> **\$\`2543\`1、善持一切戒**
>
> 復次，須菩提！菩薩摩訶薩住五陰如夢、如響、如影、如焰、如幻、如化，能具（675c）足無相尸羅波羅蜜。是戒不缺、不破、不雜、不著，聖人所讚無漏戒，入八聖道分；住是戒中，持一切戒，所謂名字戒、自然戒[^13]、律儀戒、作戒、無作戒、威儀戒、非威儀戒。[^14]
>
> **\$2、不作願生人中豪貴、諸天，不取二乘果**
>
> 是菩薩成就諸戒，不作是願：『我以此戒因緣故，生剎利大姓、婆羅門大姓、居士大家，若小王家、若轉輪聖王家，若四天王天處生，若三十三天、夜摩天、兜率陀天、化樂天、他化自在天。』
>
> 不作是願：『我持戒因緣故，當得須陀洹果、斯陀含果、阿那含果、阿羅漢果、辟支佛道。』
>
> 何以故？一切法無相，所謂一相。無相法不能得無相法，有相法不能得有相法；無相法不能得有相法，有相法不能得無相法。[^15]
>
> **\$（二）攝諸功德**
>
> 如是，須菩提！菩薩摩訶薩行般若波羅蜜時，能具足無相尸羅波羅蜜而入菩薩位；入菩薩位已，得無生法忍；行道種智，得報得五神通；住五百陀羅尼門，得四無礙智。
>
> **\$（三）親近諸佛，兼濟眾生**
>
> 從一佛國至一佛國，供養諸佛，成就眾生、淨佛國土。雖入五道中，生死業報不能染[^16]污。
>
> 須菩提！譬如化轉輪聖王，雖坐臥行住，不見來處，不見去處，不見住處、坐處、臥處，而能利益眾生，亦不得眾生；菩薩亦如是。[^17]
>
> 須菩提！譬如須扇多佛，得阿耨多羅三藐三菩提，為三乘轉法輪，無有得菩薩記者；\`2544\`化作化[^18]佛已，捨身[^19]壽命，入無餘涅槃。[^20]
>
> **\$（四）結：具足戒度，攝取一切善法**
>
> 須菩提！菩薩亦如是，行般若波羅蜜時，能具足尸羅波羅蜜；具足尸羅波羅蜜已，攝取[^21]一切善法。
>
> **\$三、約忍度說**
>
> **\$（一）住五陰如夢等，能具足無相忍度**
>
> 復次，須菩提！菩薩摩訶薩行般若波羅蜜時，住五陰如夢、如響、如影、如焰、如幻、如化，具足無相羼提波羅蜜。」
>
> **\$（二）住生忍、法忍，能具足忍度，得無生法忍**
>
> **\$1、依二忍具足忍度**
>
> 「世尊！云何菩薩摩訶薩具足無相羼（676a）提波羅蜜？」
>
> 「須菩提！菩薩摩訶薩住二忍中，能具足羼提波羅蜜。何等二忍？生忍、法忍。[^22]
>
> 從初發意乃至坐道場，於其中間，若一切眾生來罵詈麁惡語，或以瓦石、刀杖[^23]加是菩薩，是菩薩欲具足羼提波羅蜜故，乃至不生一念惡。[^24]
>
> 是菩薩如是思惟：『罵我者誰？害[^25]我者誰？以惡言加我、以瓦石刀杖害我者誰？』
>
> 何以故？是菩薩於一切法得無相忍故，云何作是念──『是人罵我、害我』？[^26]
>
> \`2545\`若菩薩摩訶薩如是行，能具足羼提波羅蜜。
>
> **\$2、具足忍度故，得無生法忍**
>
> **\$（1）標舉**
>
> 以是羼提波羅蜜具足故，得無生法忍。」
>
> **\$（2）釋無生法忍**
>
> **\$A、須菩提問**
>
> 須菩提白佛言：「世尊！云何為無生法忍？是忍何所斷、何所知？」
>
> **\$B、佛答**
>
> **\$（A）乃至不生少許不善法，名「無生法忍」**
>
> 佛告須菩提：「得法忍，乃至不生少許不善法，是故名無生法[^27]忍。
>
> **\$（B）一切煩惱斷盡名「斷」，知一切法不生名「知」**
>
> 一切菩薩所斷煩惱盡，是名斷；用智慧知一切法不生，是名知。」[^28]
>
> **\$（3）兼論二乘忍與菩薩忍之異**
>
> **\$A、須菩提問**
>
> 須菩提白佛言：「世尊！諸聲聞辟支佛無生法忍、菩薩無生法忍，有何等異？」[^29]
>
> **\$B、佛答：二乘若智、若斷，是名菩薩忍**
>
> 佛告須菩提：「諸須陀洹若智、若斷，是名菩薩忍；斯陀含若智、若斷，是名菩薩忍；阿那含若智、若斷，是名菩薩忍；阿羅漢若智、若斷，是名菩薩忍；辟支佛若智、若斷，是名菩薩忍。是為異。[^30]
>
> **\$（三）攝諸功德**
>
> 須菩提！菩薩摩訶薩成就是忍，勝一切聲聞、辟支佛。
>
> 住如[^31]是**報得無生忍**中，行菩薩道，能具足道種智；具足道種智故，常不離三十七助道法及空[^32]、無相、無作三昧，常不離五神通；
>
> **\$（四）嚴土熟生，得一切種智**
>
> 不離五神通故，能成就眾生、淨佛國土；成就眾生、淨佛國土已，當得一切種智。
>
> **\$\`2546\`（五）結**
>
> 如是，須菩提！菩薩摩訶薩具足無相羼提波羅蜜。
>
> **\$四、約精進度說**
>
> **\$（一）住無相五陰如夢等，行身精進、心精進**
>
> 復次，須菩提！菩薩摩訶薩住無相五陰如夢、如響、如影、如焰、如幻、如化，行身精進、心（676b）精進。
>
> **\$（二）以身精進、心精進能具足精進度**
>
> **\$1、身精進**
>
> 以**身精進**故起神通；起神通故，到十方國土，供養諸佛、饒益眾生；以身精進力教[^33]化眾生，令住三乘。
>
> 如是，須菩提！菩薩摩訶薩行般若波羅蜜，能具足無相精進波羅蜜。[^34]
>
> **\$2、心精進**
>
> 是菩薩以**心精進**、聖無漏精進，入八聖道分中，能具足毘梨耶波羅蜜。
>
> **\$（三）攝諸功德**
>
> 是毘梨耶波羅蜜皆攝一切善法──所謂四念處、四正勤、四如意足、五根、五力、七覺分、八聖道分，四禪、四無量心、四無色定、八解[^35]脫、九次第定，佛十力、四無所畏、四無礙智、十八不共法。
>
> **\$（四）得一切種智，轉法輪度眾生**
>
> 是[^36]菩薩行是法，應具足一切種智；具足一切種智已，斷一切煩惱習，具足滿三十二相，身放無等無量光明；放光明已，三轉十二行法輪；法輪轉故，三千大千世界[^37]六種震動，光明遍照三千大千世界；三千大千世界中眾生聞說法聲，皆以三乘法而得度脫。[^38]
>
> **\$（五）結：具足精進度，能大饒益，具足一切種智**
>
> 如是，須菩提！菩薩摩訶薩住精進波羅蜜中，能大饒益及能具足一切種智。
>
> **\$\`2547\`五、約禪定度說**
>
> **\$（一）住五陰如夢等，能具足無相禪定度**
>
> **\$1、標舉**
>
> 復次，須菩提！菩薩住無相五陰如夢、如響、如影、如焰、如幻、如化，能具足禪波羅蜜。」
>
> **\$2、釋義**
>
> **\$（1）須菩提問**
>
> 「世尊！云何菩薩住五陰如夢、如響、如影、如焰、如幻、如化，能具足禪波羅蜜？」
>
> **\$（2）佛答**
>
> **\$A、除佛三昧外，餘三昧皆可證入**
>
> 「須菩提！菩薩摩訶薩入初禪乃至入[^39]第四禪，入慈、悲、喜、捨無量心，入無邊虛空處乃至入非有想非無想處，入空三昧、無相[^40]、無作三昧，入如電光三昧，入如金剛三昧，入聖正三昧；除諸佛三昧，諸餘三昧──若共聲聞、辟支佛三昧，皆證皆入。
>
> **\$B、不受三昧味，不受三昧果**
>
> **\$（A）正明**
>
> 亦不受三昧味，亦不受三昧果。
>
> **\$（B）釋因由**
>
> **\$a、知三昧無相無所有故不受味**
>
> 何以故？是菩薩知是三昧無相、無所有性，當云何於無相法受無相法味、無所有法受無所有法味？
>
> **\$b、不見人法故不受果**
>
> 若不受味，（676c）則不隨禪定力生若色界、若無色界。
>
> 何以故？是菩薩不見是二界，亦不見是禪，亦不見入禪者，亦不見用法入禪者。[^41]
>
> **\$C、結**
>
> 若不得是法，即能具足無相禪波羅蜜。[^42]
>
> **\$（二）攝諸功德**
>
> **\$1、能過二乘地**
>
> **\$\`2548\`（1）標舉**
>
> 菩薩用是禪波羅蜜[^43]，能過聲聞、辟支佛地。」
>
> **\$（2）釋因：善學空法故**
>
> **\$A、須菩提問**
>
> 須菩提白佛言：「世尊！云何菩薩具足無相禪波羅蜜故能過聲聞、辟支佛地？」
>
> **\$B、佛答：行空能入菩薩位**
>
> 佛告須菩提[^44]：「菩薩[^45]善學內空，善學外空，乃至善學無法有法空；於是諸空，無法可住處──若須陀洹果，若斯陀含果、阿那含果、阿羅漢果，乃至一切種智；是諸空亦空。菩薩摩訶薩行如是諸空，能入菩薩位中。」[^46]
>
> **\$（3）別辨菩薩位、非位**
>
> **\$A、正明**
>
> 須菩提白佛言：「世尊！云何菩薩摩訶薩位？云何非位？」
>
> 「須菩提！一切有所得是非菩薩位，一切無所得是菩薩位。」[^47]
>
> **\$B、論「有所得、無所得」**
>
> 「世尊！何等是有所得？何等是無所得？」
>
> **\$（A）非菩薩位──於法有所得**
>
> 「須菩提！色是有所得，受、想、行、識是有所得，眼、耳、鼻、舌、身、意，乃至一切種智有所得──是非菩薩位。[^48]
>
> **\$（B）菩薩位──於法不可示、不可說**
>
> 須菩提！菩薩位者，是諸法不可示、不[^49]可說。
>
> 何等法不可示、不可說？
>
> 若色乃至一切種智。何以故？須菩提！色性是不可示、不可說，乃至一切種智性是不可示、不可說。
>
> \`2549\`須菩提！如是名菩薩位。[^50]
>
> **\$2、不隨禪生**
>
> 是菩薩入位中，一切禪定、三昧具足，尚不隨禪定、三昧力生，何況住婬、怒、癡，於中起罪業生！[^51]
>
> **\$（三）成就眾生、嚴淨佛土**
>
> 菩薩但住如幻法中饒益眾生，亦不得眾生及如幻法[^52]。
>
> 若無所得，是時，能成就眾生、淨佛國土。[^53]
>
> **\$（四）結：具足禪度，能轉不可得法輪**
>
> 如是，須菩提！是名菩薩具足無相禪波羅蜜，乃至能轉法輪，所謂不可得法[^54]輪。[^55]
>
> **\$六、約般若度說**
>
> **\$（一）行般若度，知諸法如夢等**
>
> **\$1、標舉**
>
> 復次，須菩提！菩薩摩訶薩行般若波羅蜜，知一切法如夢、如響、如焰、如影、如幻、如化。」
>
> **\$2、釋義**
>
> **\$（1）須菩提問**
>
> 須菩提白佛言：「世尊！菩（677a）薩摩訶薩云何知一切法如夢、如響、如影、如焰、如幻、如化？」
>
> **\$（2）佛答**
>
> **\$A、不見「夢等法及能見法者」**
>
> 「須菩提！菩薩摩訶薩行般若波羅蜜時，不見夢、不見見夢者，不見響、不見聞響者，不見影、不見見影者，不見焰、不見見焰者，不見幻、不見見幻者，不見\`2550\`化、不見見化者。
>
> 何以故？是夢、響、影、焰、幻、化皆是凡夫愚人顛倒法故。阿羅漢不見夢、不見見夢者，乃至不見化、不見見化者；辟支佛、菩薩摩訶薩、諸佛亦不見夢[^56]、不見見夢者，乃至不見化、亦不見見化者。
>
> 何以故？一切法無所有性、不生、不定。[^57]
>
> **\$B、諸法無實性故能修般若**
>
> 若法無所有性、不生、不定，菩薩摩訶薩當云何行般若波羅蜜，是中取生相、定相？是處不然！
>
> 何以故？若諸法[^58]少多有性、有生、有定，不名修[^59]般若波羅蜜。[^60]
>
> **\$C、善行般若度，不著一切法**
>
> 如是，須菩提！菩薩摩訶薩行般若波羅蜜，不著色乃至不著識，不著欲、色、無色界，不著諸禪、解脫、三昧，不著四念處乃至八聖道分，不著空三昧、無相[^61]、無作三昧，不著檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜。
>
> **\$（二）攝諸功德，得無上菩提度眾生**
>
> **\$1、具足菩薩十地而不生著**
>
> 不著故，**能具足菩薩初地**，於初地中亦不生著。何以故？是菩薩不得是地，云何生貪著？
>
> **乃至十地亦如是**。
>
> **\$2、行般若亦不得般若，諸法與般若無二無別**
>
> 是菩薩行般若波羅蜜，亦不得般若波羅蜜；若行般若波羅蜜時不得般若波羅蜜，是時見[^62]一切法皆入般若波羅蜜中，亦不得是法。何以故？是諸法與般若波羅蜜無二無別。
>
> 何以故？諸法入如、法性、實際故無分別。」[^63]
>
> **\$\`2551\`3、空有無礙**
>
> **\$（1）於諸法實相中，一切無相無分別**
>
> **\$A、須菩提問**
>
> 須菩提白佛言：「世尊！若諸法無相[^64]、無分別，云何說是善是不善、是有漏是無漏、是世間是出世間、是有為是無為？」
>
> **\$B、佛反問**
>
> 「須菩提！於[^65]汝（677b）意云何？諸法實相中，有法可說是善、是[^66]不善，乃至是有為、是無為，是須陀洹果乃至是阿羅漢、是辟支佛、是菩薩、是阿耨多羅三藐三菩提不？」
>
> 「世尊！不可說也！」
>
> **\$C、佛正答**
>
> 「須菩提！以是因緣故，當知一切法無相、無分別、無生、無定[^67]、不可示。[^68]
>
> **\$（2）善學空無所得，能具足六度，得無上菩提度眾生**
>
> 須菩提！我本行菩薩道時，亦無有法可得性──若色、若受想行識乃至若有為、若無為，須陀洹果乃至阿耨多羅三藐三菩提。[^69]
>
> 如是，須菩提！菩薩摩訶薩行般若波羅蜜，從初發意乃至阿耨多羅三藐三菩提，應善學諸法性。善學諸法性故[^70]，是名阿耨多羅三藐三菩提道。行是道，能具足六波羅蜜，成就眾生、淨佛國土；住是法中得阿耨多羅三藐三菩提，以三乘法度脫眾生，亦不著三乘。[^71]
>
> **\$（三）勸修：以無相法為方便，修學般若波羅蜜**
>
> 如是，須菩提！菩薩摩訶薩以無相法應學般若波羅蜜。」[^72]

\`2552\`【**論**】[^73]

**\$壹、釋第一問：云何於無相法中，分別說六度**

> **\$（壹）明「以空問，以空答」之意**
>
> **\$一、質難：「須菩提以空問，佛云何還以空答」**
>
> 問曰：須菩提問佛：「若諸法無相無分別，云何差別說六波羅蜜？」佛還答：「菩薩住是如夢五眾中，能具足六波羅蜜。」須菩提以空問，佛還以空答，此問答云何得別異？
>
> **\$二、釋疑：依凡聖辨**
>
> 答曰：
>
> **\$（一）須菩提問**
>
> 須菩提問：「若諸法空，今[^74]眼見菩薩行六波羅蜜作佛！」
>
> **\$（二）佛答**
>
> 佛答：
>
> **\$1、標宗**
>
> **\$（1）凡夫無實智故，取相著空**
>
> 凡夫[^75]遠實智慧，取相，見菩薩行六波羅蜜作佛，著是空法故難。
>
> **\$（2）菩薩近實相故，空有無碍**
>
> 菩薩雖住[^76]五眾，住五眾如幻、如夢空法中，亦以空心行布施，是故雖行諸法，具足六[^77]波羅蜜，不妨於空。
>
> **\$2、舉喻**
>
> 譬如雲[^78]霧，遠視則見，近之則無所見。
>
> **\$3、合法**
>
> 凡夫亦如是，遠實相故，見諸佛。
>
> 菩薩近實相故，見皆空，是故不妨；不妨故，能於檀波羅蜜一念中具足行諸善法。
>
> **\$（貳）釋「報得無漏法」**
>
> 是人常修無漏清淨波羅蜜故，轉身還（677c）報得無漏波羅蜜。
>
> 「報得」名更不修行，自然而得；譬如報得眼根，自然能見色。
>
> 得是報得無漏波羅蜜已，能變一[^79]身作無量阿僧祇身，於十方佛所具足聞諸佛甚深法，度脫十方眾生，漸漸淨佛世界，隨願作佛。

**\$\`2553\`貳、釋第二問、第三問**

> **\$（壹）第二問「若諸法空無相，云何分別說異相」，第三問「云何知行一度能具足餘度」**
>
> 問曰：「若諸法空無相，云何分別？云何得知行檀波羅蜜等，各各具足餘波羅蜜？」
>
> **\$（貳）答**
>
> 答曰：
>
> **\$一、標宗：行者不自分別，而佛菩薩說其行一度具足諸行**
>
> 行者雖不自分別，而諸佛、菩薩說其行檀、行尸，具足諸行。
>
> **\$二、舉喻明理：聲聞入見諦無分別法中，，餘聖人明其行相**
>
> 如聲聞人入見諦──無漏、無相、無分別法中，餘聖人亦數[^80]其所入法：
>
> ^（1）^知諸法實相，所謂無相相，是名「正見」；
>
> ^（2）^正見得力已，名為「正行」；
>
> ^（3）～（5）^是時不惱眾生，不作諸惡，是名「正語」、「正業」、「正命」──是時雖無所說、亦無所造，而名為「正語」、「正業」。所以者何？是名深妙正語、正業，所謂畢竟不惱眾生故。
>
> ^（6）^是中發心有所造作，是名「精進」；
>
> ^（7）^繫念緣中，是名「正念」；
>
> ^（8）^攝心一處，是名「正定」。
>
> 見身、受、心、法實相，是名「四念處」；乃至七覺意，亦如是。
>
> 於四念處中，亦如八直聖道中，諸聖人為數。
>
> **\$三、合法**
>
> 菩薩亦如是，行是無相檀波羅蜜，能具足尸波羅蜜等諸善法。如檀波羅蜜，尸[^81]波羅蜜等攝諸善法亦如是。

**\$參、釋第四問：「以一度具諸度」與「以無相攝諸度」有何差別**

問曰：上品中「以**一波羅蜜**具諸波羅蜜」，[^82]此「**無相**攝一切法」，有何差別？

答曰：上以**一念**中能具諸波羅蜜，此以**諸法雖空無相**而能具諸波羅蜜為異。

\`2554\`**〈釋四攝品第七十八〉**[^83]

**（大正25，677c26-684b5）**

【**經**】

**\$壹、明菩薩希有法**

> **\$（壹）生身菩薩於一國土中方便化他**
>
> **\$一、須菩提問**
>
> 須菩提白佛言：「世尊！若諸法如夢、如響、如影、如焰、如幻、如化，無有實事、無所有性、自相空者，云何分別是善法、是不善法，是世間法、（678a）是出世間法，是有漏法、是無漏法，是有為法、是無為法，是法能得須陀洹果，能得斯陀含果、阿那含果、阿羅漢果，能得辟支佛道，能得阿耨多羅三藐三菩提？」
>
> **\$二、佛答**
>
> **\$（一）凡夫顛倒心故起三業**
>
> 佛告須菩提：「凡夫愚人得夢、得見夢者，乃至得化、得見化者，起身口意善業、不善業、無記業，起福業、若起罪業、作不動業。
>
> **\$（二）明菩薩住二空中為眾生說法**
>
> **\$1、二空破執示實相**
>
> 是菩薩摩訶薩行般若波羅蜜，住二空中──畢竟空、無始空，為眾生說法，作是言：『諸眾生！是色空無所有，受、想、行、識空無所有；[^84]十二入、十八界空無所有。
>
> 色是夢，受、想、行、識是夢；十二入、十八界是夢。
>
> 色是響、是影、是焰、是幻、是化，受、想、行、識亦如是。
>
> 十二入、十八界是夢、是響、是影、是焰、是幻、是化。
>
> 是中無陰、入、界，無夢亦無見夢者，無響亦無聞響者，無影亦無見影者，無焰亦無見焰者，無幻亦無見幻者，無化亦無見化者。
>
> **\$2、呵眾生顛倒取相**
>
> 一切法無[^85]根本實性無所有，汝等於無陰中見有[^86]陰、無入見有入、無界見有界。是一切法皆從因緣和合生，以顛倒心起，屬業果報，汝等何以故於諸法空無根本中而取根本相？』[^87]
>
> **\$\`2555\`（三）令離惡生善**
>
> **\$1、以福捨罪**
>
> 是時，菩薩摩訶薩行般若波羅蜜，以方便力故，於慳法中拔出眾生，教行檀波羅蜜；持是布施功德，得大福報。
>
> 從大福報拔出，教令持戒；持戒功德，生天上尊貴處。
>
> 復拔出，令住初禪；初禪功德，生梵天處。
>
> 二禪、三禪、四禪、無邊空處、無邊[^88]識處、無所有處、非有想非無想處亦如是。
>
> **\$2、以空捨福**
>
> 眾生行是布施及布施果報，持戒及持戒果報，禪定及禪定果報，種種因緣[^89]拔出，安置無餘涅槃及涅槃道中，所謂四念處、四正勤、四如意足、五根、五力、（678b）七覺分、八聖道分，空解脫門、無相、無作解脫門，八背捨、九次第定，佛十力、四無所畏、四無礙智、十八不共法，安隱眾生，令住聖無漏法──無色、無形、無對法中。
>
> **\$3、令證聖果**
>
> 有可得須陀洹果者，安隱教化，令住須陀洹果；可得斯陀含果、阿那含果、阿羅漢果、辟支佛道者，令住斯陀含果、阿那含果、阿羅漢果、辟支佛道；可得阿耨多羅三藐三菩提者，亦安隱教化，令住阿耨多羅三藐三菩提中。」
>
> **\$三、稱歎述成**
>
> **\$（一）須菩提領解稱歎**
>
> 須菩提白佛言：「世尊！諸菩薩摩訶薩甚希有難及，能行是深般若波羅蜜，諸法無所有性，畢竟空、無始空，而分別諸法是善、是不善，是有漏、是無漏，乃至是有為、是無為。」[^90]
>
> **\$（二）如來述成**
>
> 佛告須菩提：「如是！如是！諸菩薩摩訶薩甚希有難及，能行是深般若波羅蜜，諸法無所有性，畢竟空、無始空，而分別諸法。
>
> 須菩提！汝等若知是菩薩摩訶薩希有難及法，則知一切聲聞、辟支佛不能**報**，何況\`2556\`餘人！」[^91]
>
> **\$（貳）法身菩薩於無量世界中度眾無邊**
>
> **\$一、正明法身菩薩利益眾生**
>
> **\$（一）總述菩薩以希有法攝取眾生**
>
> 須菩提白佛言：「世尊！何等是菩薩摩訶薩希有難及法，諸聲聞、辟支佛所無有？」
>
> 佛告須菩提：「一心諦聽！有菩薩摩訶薩行般若波羅蜜，住**報得六波羅蜜**中及住**報得五神通、三十七助道法，住諸陀羅尼、諸無礙智**，到十方世界，可以布施度者，以布施攝之；可以持戒度者，以持戒攝之；可以忍辱、精進、禪定、智慧度者，隨其所應而攝取之。
>
> 可以初禪度者，以初禪攝取之；可以二禪、三禪、四禪、無邊空處、無邊識處、無所有處、非有想非無想處度者，隨其所應而攝取之。
>
> 可以慈、悲、喜、捨心度者，以慈、悲、喜、捨心攝取之。
>
> 可以四念處、四正勤、四（678c）如意足、五根、五力、七覺分、八聖道分，空三昧、無相、無作三昧度者，隨所[^92]攝之。」
>
> **\$（二）別明以布施攝取眾生**
>
> **\$1、明外施**
>
> **\$（1）明平等施為得**
>
> 「世尊！菩薩摩訶薩云何以布施饒益眾生？」
>
> 「須菩提！菩薩行般若波羅蜜時布施，隨其所須飲食、衣服、車馬、香華、瓔珞、種種所須，盡給與之。若供養佛、辟支佛、阿羅漢、阿那含、斯陀含、須陀洹等無有異；若施**入正道中人**及凡人，下至禽獸，皆無分別，等一布施。何以故？一切法不異、不分別故。
>
> 是菩薩無異、無[^93]別布施已，當得**無分別法**[^94]**報**，所謂**一切種智**。[^95]
>
> **\$（2）明差別施為失**
>
> 須菩提！若菩薩摩訶薩見乞匃[^96]者，若生是心：『佛是福田，我應供養；禽獸非福\`2557\`田，不應供養。』是非菩薩法。何以故？菩薩摩訶薩發阿耨多羅三藐三菩提心，不作是念：『是眾生應以布施饒益，是不應布施。』
>
> 是眾生布施因緣故，應[^97]生剎利大姓、婆羅門大姓、居士大家，乃至以是布施因緣，以三乘法度之，令入無餘涅槃。[^98]
>
> 若眾生來從菩薩乞，亦不生異心分別：『應與是，不應與是。』
>
> 何以故？是菩薩為是眾生故發阿耨多羅三藐三菩提心；若分別簡擇，便墮諸佛、菩薩、辟支佛、學無學人、一切世間天及人訶責處：『誰請汝救一切眾生？汝為一切眾生舍、一切眾生護、一切眾生依，而分別簡擇應與、不應與？』
>
> **\$2、明內施**
>
> **\$（1）明平等施**
>
> 復次，若菩薩摩訶薩行般若波羅蜜時，若人、若非人來，欲求乞菩薩身體支節[^99]，是時不應生二心：『若與？若不與？』何以故？是菩薩摩訶薩為眾生故受身，眾生來取，何可不與？
>
> 『我以饒益眾生故受是身，眾生不乞，自應與之，何況乞而不與！』
>
> 菩薩摩訶薩行般若波羅蜜，（679a）應如是學。
>
> **\$（2）正明內施**
>
> 復次，須菩提！菩薩摩訶薩見有乞者，應生是念：『是中誰與、誰受？所施何物？是一切法自性皆不可得，以畢竟空故；空相法，無與、無奪。』[^100]
>
> 何以故？畢竟空故，內空故，外空、內外空、大空、第一義空、自相空故。
>
> 住是諸空布施，是時具足檀波羅蜜。具足檀波羅蜜故，若斷內外法時，作是念：『截我者誰？割我者誰？』
>
> **\$\`2558\`二、佛舉自所見為證，明菩薩以三事教化眾生**
>
> **\$（一）化三惡道**
>
> **\$1、化地獄道；承事諸佛，聞法受持**
>
> 復次，須菩提！我以佛眼見東方如恒河沙等諸菩薩摩訶薩入大地獄，令火滅湯[^101]冷，以三事教化：一者、**神通**，二者、**知他心**，三者、**說法**。[^102]是菩薩以神通力，令大地獄火滅湯冷；知他心；以慈、悲、喜、捨，隨意說法。[^103]
>
> 是眾生**於菩薩生清淨心**，從地獄得脫，漸以三乘法得盡苦際。
>
> 南西北方、四維、上下亦如是。
>
> 復次，須菩提！我以佛眼觀十方世界，見如恒河沙等國土中諸菩薩為諸佛給使[^104]，供養[^105]諸佛，隨意愛樂恭敬；若諸佛所說，盡能受持，乃至阿耨多羅三藐三菩提，終不忘失。[^106]
>
> **\$2、化畜生道**
>
> 復次，須菩提！我以佛眼觀十方如恒河沙等國土中諸菩薩摩訶薩，為畜生故，捨其壽命，割截身體，分散諸方。**諸有眾生食是諸菩薩摩訶薩肉者**[^107]**，皆愛敬菩薩**；以愛敬故，即得離畜生道，值遇諸佛，聞佛說法，如說修行，漸以三乘──聲聞、辟支佛、佛法於無餘涅槃而般涅槃。[^108]
>
> 如是，須菩提！諸菩薩摩訶薩所益甚多──教化眾生令發阿耨多羅三藐三菩提心，如說修行，乃至於無餘涅槃而般涅槃。
>
> **\$3、化餓鬼道**
>
> 復次，須菩提！我以佛眼見十方如恒河沙等國土中諸菩薩摩訶薩除諸餓鬼飢渴苦，是諸餓鬼皆愛敬菩薩；以愛（679b）敬故，得離餓鬼道，值遇諸佛，聞諸佛說法，\`2559\`如說修行，漸以三乘──聲聞、辟支佛、佛法而般涅槃，乃至無餘涅槃。
>
> 如是，須菩提！菩薩摩訶薩為度眾生故，行**大悲心**。
>
> **\$（二）化天道**
>
> **\$1、化欲界天**
>
> 復次，須菩提！我以佛眼見諸菩薩摩訶薩在四天王天上說法，在三十三天、夜摩天、兜率陀天、化樂天、他化自在天上說法；諸天聞菩薩說法，漸以三乘而得滅度。
>
> 須菩提！是諸天眾中有貪著五欲者，是菩薩示現火起，燒其宮殿，而為說法，作是言：『諸天！一切有為法悉皆無常，誰得安者？』
>
> **\$2、化諸梵天**
>
> 復次，須菩提！我以佛眼觀十方世界，見如恒河沙等國土中諸梵天著於邪見，諸菩薩摩訶薩教令遠離邪見，作是言：『汝等云何於空相虛妄諸法中而生邪見？』
>
> 如是，須菩提！菩薩摩訶薩住**大慈心**，為眾生說法。
>
> **\$（三）結**
>
> 須菩提！是為諸菩薩希有難及法。
>
> **\$三、詳論菩薩以四攝利益眾生**
>
> **\$（一）總標**
>
> 復次，須菩提！我以佛眼觀十方世界如恒河沙等國土中，諸菩薩摩訶薩以四事攝取眾生。
>
> 何等為[^109]四？布施、愛語、利益、同事。
>
> **\$（二）別釋**
>
> **\$1、布施攝**
>
> **\$（1）總說**
>
> 云何菩薩以布施攝取[^110]眾生？
>
> 須菩提！菩薩以二種施攝取眾生：財施、法施。
>
> **\$（2）別釋**
>
> **\$A、財施**
>
> **\$（A）正明財施**
>
> 何等財施攝取眾生？
>
> 須菩提！菩薩摩訶薩以金、銀、琉璃、頗梨[^111]、真珠、珂貝[^112]、珊瑚等諸寶物，或以飲食、衣服、臥具、房舍、燈燭、華、香、瓔珞，若男、若女，若牛、羊、象、馬、車乘，若以己身，給施眾生；語眾生言：『汝等若有所須，各來取之；如取己物，莫得疑難！』
>
> **\$\`2560\`（B）明財施已法施**
>
> 是菩薩施已，教三歸依：歸依佛、歸依法、歸依僧；或教受五戒，或教一日戒；或教初禪乃至教非有想非無想定，或教慈、悲、喜、捨，或教念佛、念法、念僧、念戒、念捨、念天，或（679c）教不淨觀，或教安那般那觀，**或相、或觸**；或教四念處、四正勤、四如意足、五根、五力、七覺分、八聖道分，[^113]空三昧，無相[^114]、無作三昧，八背捨、九次第定，佛十力、四無所畏、四無礙智、十八不共法、大慈大悲、三十二相、八十隨形好；或教須陀洹果、斯陀含果、阿那含果、阿羅漢果，或教辟支佛道，或教阿耨多羅三藐三菩提。
>
> **\$（C）結**
>
> 如是，須菩提！菩薩摩訶薩行般若波羅蜜，以方便力教眾生，財施已，後[^115]教令得無上安隱涅槃。
>
> 須菩提！是名菩薩摩訶薩希有難及法。
>
> **\$B、法施**
>
> **\$（A）總標**
>
> 須菩提！菩薩云何以法施攝取眾生？
>
> 須菩提！法施有二種：一者、世間，二者、出世間。
>
> **\$（B）別釋**
>
> **\$a、明世間法施**
>
> **\$（a）略明世間法施**
>
> 何等為世間法施？
>
> 敷演[^116]、顯示世間法，所謂不淨觀、安那般那念、四禪、四無量心、四無色定。如是等世間法，及諸餘共凡夫所行法，是名世間法施。
>
> **\$（b）廣述──因世間法施，得出世間法施**
>
> **\$Ⅰ、明所化事行**
>
> 是菩薩如是世間法施已，以種種因緣教化，令遠離世間法；遠離世間法已，以方便力，令得聖無漏法及聖無漏法果。
>
> **\$Ⅱ、明所化教乘**
>
> **\$（Ⅰ）聖無漏法、聖無漏法果**
>
> 何等是聖無漏法？何等是聖無漏法果？
>
> 聖無漏法者，三十七助道法、三解脫門。
>
> 聖無漏法果者，須陀洹果乃至阿羅漢果，辟支佛道，阿耨多羅三藐三菩提。[^117]
>
> **\$\`2561\`（Ⅱ）明菩薩乘之道果**
>
> **\$ⅰ、正明**
>
> 復次，須菩提！菩薩摩訶薩聖無漏法：須陀洹果中智慧乃至阿羅漢果中智慧、辟支佛道中智慧、三十七助道法中智慧、六波羅蜜中智慧乃至大慈大悲中智慧──如是等一切法，若世間若出世間智慧、若有漏若無漏、若有為若無為，是法中一切種智，是名**菩薩摩訶薩聖無漏**[^118]**法**。[^119]
>
> 何等為**聖無漏法果**？斷一切煩惱習，是名聖無漏法果。」
>
> **\$ⅱ、釋疑**
>
> 須菩提白（680a）佛言：「世尊！菩薩摩訶薩得一切種智不？」
>
> 佛言：「如是！如是！須菩提！菩薩摩訶薩得一切種智。」[^120]
>
> 須菩提言[^121]：「菩薩與佛有何等異？」
>
> 佛言：「有異。菩薩摩訶薩得一切種智，是名為佛。
>
> 所以者何？菩薩心與佛心無有異。
>
> 菩薩住是一切種智中，於一切法無不照明。[^122]
>
> **\$（c）結明意趣**
>
> 是名菩薩摩訶薩世間法施。
>
> \`2562\`須菩提！菩薩摩訶薩因世間法施，得出世間法施。
>
> 如是，須菩提！菩薩摩訶薩教眾生令得世間法已，以方便力教令得出世間法。
>
> **\$b、明出世法施**
>
> **\$（a）標舉**
>
> 須菩提！何等是菩薩出世間法不共凡夫法同？
>
> 所謂四念處、四正勤、四如意足、五根、五力、七覺分、八聖道分，三解脫門、八背捨、九次第定，佛十力、四無所畏、四無礙智、十八不共法、三十二相、八十隨形好，五百陀羅尼門──是名出世間法。
>
> **\$（b）別釋**
>
> **\$Ⅰ、三十七道品**[^123]
>
> **\$（Ⅰ）四念處**[^124]
>
> 須菩提！云何為四念處？
>
> 菩薩摩訶薩觀內身循[^125]身觀、觀外身循身觀、觀內外身循身觀，勤精進，以一心智慧觀身、觀[^126]身集因緣、觀身滅、觀身集生滅；行是道，無所依，於世間無所[^127]愛。
>
> 受、心、法念處，亦如是。[^128]
>
> **\$（Ⅱ）四正勤**[^129]
>
> 須菩提！云何為四正勤？
>
> 未生惡不善法，為不生故，勤、生欲、精進；
>
> 已生惡不善法，為斷故，勤、生欲、精進；
>
> 未生善法，為生故，勤、生欲、精進；
>
> 已生諸善法，為增長修具足故，勤、生欲、精進──是名四正勤。[^130]
>
> **\$（Ⅲ）四如意足**[^131]
>
> 須菩提！云何為四如意足？欲三昧斷行成就初如意足，精進三昧、心三昧、思惟三昧斷行成就如意足。[^132]
>
> **\$\`2563\`（Ⅳ）五根**[^133]
>
> 云何為五根？信根、精進根、念根、定根、慧根。
>
> **\$（Ⅴ）五力**
>
> 云何為五力？信力、精進力、念力、定力、慧力。
>
> **\$（Ⅵ）七覺分**[^134]
>
> 云何為七覺分？念覺分、擇法覺分、精進覺分、喜覺分、除息[^135]覺分、定覺（680b）分、捨覺分。
>
> **\$（Ⅶ）八聖道分**[^136]
>
> 云何為八聖道分？正見、正思惟、正語、正業、正命、正精進、正念、正定。
>
> **\$Ⅱ、三三昧**[^137]
>
> 云何為三三昧？空三昧門，無相[^138]、無作三昧門。
>
> 云何為空三昧？以空行、無我行攝心，是名空三昧。
>
> 云何為無相三昧？以寂滅行、離行攝心，是為無相三昧。
>
> 云何為無作三昧？無常行、苦行攝心，是為無作三昧。
>
> **\$Ⅲ、八背捨**[^139]
>
> 云何為八背捨？內[^140]色相外觀色，是初背捨[^141]；內無色相外觀色，是二背捨；淨背捨，是三背捨；過一切色相，滅一切[^142]對相，不念一切異相故，觀無邊虛空，入無邊空處；乃至過一切非有想非無想處，入滅受想背捨。是名八背捨。
>
> **\$Ⅳ、九次第定**[^143]
>
> 云何九次第定？行者離欲、惡不善法[^144]，有覺有觀，離生喜樂，入初禪；第二、第三、第四禪；乃至過非有想非無想處，入滅受想定。是名九次第定。
>
> **\$\`2564\`Ⅴ、佛德**
>
> **\$（Ⅰ）十力**[^145]
>
> 云何為佛十力？^（1）^是處、不是處，如實知；^（2）^知[^146]眾生過去、未來、現在諸業諸受法[^147]，知造業處，知因緣，知報；^（3）^諸禪定、解脫、三昧、定垢淨分別相，如實知；^（4）^知他眾生諸根上下相；^（5）^知他眾生種種欲解；^（6）^知一切[^148]世間種種無數性；^（7）^知一切到道相；^（8）^知種種宿命，一世乃至無量劫，如實知；^（9）^天眼見眾生，乃至生善惡道；^（10）^漏盡故，無漏心解脫，如實知。是為佛十力。
>
> **\$（Ⅱ）四無所畏**[^149]
>
> 云何為佛[^150]四無所畏？
>
> ^（1）^佛作誠言：『我是一切正智人。』若有沙門、婆羅門，若天、若魔、若梵、若復餘眾如實言：『是法不知。』乃至不見是微畏相。『以是故，我得安隱、得無所畏，安住聖主處，在大眾中師子吼，能轉梵輪；諸沙門、婆羅門，若天、若魔、若梵、若復餘眾實不能轉。』一無畏也。
>
> ^（2）^佛作誠言：『我一切漏盡。』若有[^151]沙（680c）門、婆羅門，若天、若魔、若梵、若復餘眾如實言：『是漏不盡。』乃至不見是微畏相。『以是故，我得安隱、得無所畏，安住聖主處，在大眾中作師子吼，能轉梵輪；諸沙門、婆羅門，若天、若魔、若梵、若復餘眾實不能轉。』二無畏也。
>
> ^（3）^佛作誠言：『我說障法。』若有沙門、婆羅門，若天、若魔、若梵、若復餘眾如實言：『受是法不障道。』乃至不見是微畏相。『以是故，我得安隱、得無所畏，安住聖主處，在大眾中師子吼，能轉梵輪；諸沙門、婆羅門，若天、若魔、若梵、若復餘眾實不能轉。』三無畏也。
>
> ^（4）^佛作誠言：『**我所說聖道，能出世間；隨是行，能盡苦**。』若有沙門、婆羅門，若天、若魔、若梵、若復餘眾如實言：『行是道不能出世間、不能盡苦。』乃至不見是微畏相。『以是故，我得安隱、得無所畏，安住聖主處，在大眾中師子吼，能轉梵輪；諸沙門、婆羅門，若天、若魔、若梵、若復餘眾實不能轉。』四無畏也。
>
> **\$（Ⅲ）四無礙智**[^152]
>
> \`2565\`云何為四無礙智？一者、義無礙智，二者、法無礙智，三者、辭無礙智，四者、樂說無礙智。
>
> ^（1）^云何為[^153]義無礙智？緣義智慧，是為義無礙智。
>
> ^（2）^云何為[^154]法無礙智？緣法智慧，是為法無礙智。
>
> ^（3）^云何為辭無礙智？緣辭智慧，是為辭無礙智。
>
> ^（4）^云何為樂說無礙智？緣樂說智慧，是為樂說無礙智。
>
> **\$（Ⅳ）十八不共法**[^155]
>
> 云何為十八不共法？
>
> 一者、諸佛身無失，二者[^156]、口無失，三、念無失，四、無異想[^157]，五、無不定心，六、無不知已[^158]捨心，七、欲無減[^159]，八、精進無減，九、念無減，十、慧無減，十一、解脫無減，十二、解脫知見無減，十三、一切身業隨智慧行，十四、一切口業隨智慧行，十五、一切意業隨智慧行，（681a）十六、智慧知過去世無礙，十七、智慧知未來世無礙，十八、智慧知現在世無礙。
>
> **\$（Ⅴ）三十二相**[^160]
>
> 云何三十二相？
>
> 一者、足下安平，立平如奩[^161]底；[^162]二者、足下千輻輞輪，輪相具足；三者、手足指長勝於餘人；四者、手足柔軟勝餘身分；五者、足跟廣具足滿好；六者、手足指合縵網勝於餘人；七者、足趺[^163]高平好，與跟相稱；[^164]八者、伊泥延鹿𨄔，𨄔[^165]纖好，如伊泥延鹿王；九者、平住兩手摩膝；十者、\`2566\`陰藏相，如馬王、象王；十一者、身縱廣等，如尼俱盧樹[^166]；十二者、一一孔一毛生，色青、柔軟、右旋；十三者、毛上向，青色柔軟[^167]右旋；十四者、金色相，其色微妙勝閻浮檀金；十五者、身光面一丈；十六者、皮薄細滑不受塵垢，不停蚊蜹[^168]；十七者、七處滿：兩足下、兩手中、兩肩上、項中皆滿字相分明；十八者、兩腋下滿；十九者、上身如師子；二十者、身廣端直；二十一者、肩圓好；二十二者、四十齒；二十三者、齒白齊密而根深；二十四者、四牙最白而大；二十五者、方頰[^169]車如師子；二十六者、味中得上味，咽中二處津液流出；二十七者、舌大、軟、薄，能覆面至耳髮際；二十八者、梵音深遠，如迦蘭頻伽聲；二十九者、眼色如金精[^170]；[^171]三十者、眼睫[^172]如牛王；三十一者、眉間白毫相，軟白如兜羅綿[^173]；三十二者、頂髻肉[^174]成。
>
> 是三十二相，佛身成就。
>
> 光明遍照三千大千世界[^175]，若欲廣照，則[^176]遍滿十方無量阿僧祇世界，為眾生故受丈光；若放無量光明，則無日月、時節、歲數。[^177]
>
> 佛音聲遍滿三千大千世界，若欲大聲，則遍滿十方無量阿僧祇世界；隨眾[^178]多\`2567\`少，音聲遍至。[^179]（681b）

【**論**】

**\$壹、明菩薩希有法**

> **\$（壹）生身菩薩於一國土中方便化他**
>
> **\$一、須菩提問**
>
> **\$（一）釋疑：須菩提何故重問「諸法性空，云何分別有善、不善」**
>
> 問曰：上[^180]來已處處說：「諸法性空，云何分別有善、不善？」須菩提何以從後已來，品品[^181]中義無異而作種種名問？
>
> 答曰：
>
> **\$1、如前已答**
>
> 是事上已答。[^182]
>
> **\$2、眾生著心深難解故重問**
>
> 復次，眾生從無始生死已來著心深難解故，須菩提復作是重問。
>
> **\$3、所說空義要故數問**
>
> 復次，是般若波羅蜜欲說是空，義要故，數問。
>
> **\$4、愍未來眾生鈍根不解故重問**
>
> 復次，佛在世時，眾生利根易悟；佛滅度五百年後，像法中眾生愛著佛法，墮著法中，言：「若諸法皆空、如夢、如幻，何以故有善、不善？」以是故，須菩提憐愍未來眾生鈍根不解故重問。
>
> **\$（二）所問事**
>
> 「世尊！若諸法皆空，云何分別有善、不善等？」
>
> **\$二、佛答**
>
> **\$（一）凡夫顛倒心故起三業**
>
> 此中佛自說因緣：「凡夫顛倒心故，於法皆作顛倒異見，乃至不見一法是實。凡夫於夢中[^183]，著夢、得夢、見夢者，亦著夢中所見事。」
>
> 是人若不信罪福，起三種不善業；若信罪福，起三種善業。
>
> 善、不善、不動──
>
> 「善」名欲界中善法，喜樂果報。
>
> 「不善」名憂悲[^184]苦惱果報。
>
> 「不動」名生色、無色界因緣業。
>
> **\$\`2568\`（二）菩薩住二空中為眾生說法**
>
> **\$1、二空破執示實相**
>
> 菩薩知是三種業皆是虛誑不實，住二空中，為眾生說法──畢竟空破諸法，無始空破眾生相。
>
> 住中道，為眾生說法，所謂：「五眾、十二入、十八界皆是空，如夢、如幻乃至如化，是法中無夢、亦無見夢者。」
>
> **\$2、呵眾生顛倒取相**
>
> 菩薩語眾生：「汝等於空法顛倒心故生諸著！」如《經》中廣說。
>
> **\$（三）令離惡生善**
>
> **\$1、以福捨罪**
>
> **\$（1）以施破慳貪**
>
> 是菩薩方便力故，於顛倒中拔出眾生，著破顛倒法中。
>
> 譬如：慳貪是顛倒，以布施破慳貪[^185]法。
>
> **\$（2）以戒破著施**
>
> 而眾生著是布施故，為說布施果報無常、實空；從布施拔出眾生，令持戒。
>
> **\$（3）以定破著戒**
>
> 持戒及持戒果報中拔出眾生，語眾生言：「天福盡時，無常苦惱！」拔出眾生，令（681c）離欲、行禪定。
>
> **\$2、以空捨福，令證聖果**
>
> **\$（1）正明：依諸道法，捨無常過，令住涅槃**
>
> 而為說禪定及果報虛誑不實，能令人墮顛倒中。
>
> 種種因緣，為說布施、持戒、禪定無常過失，令住涅槃、得涅槃方便──所謂四念處乃至十八不共法，令眾生住是法中。
>
> **\$（2）簡別：三福業但少時益，亦復生苦，不應執**
>
> 若布施、持戒、禪定是定實法，則不應令遠離。
>
> 如布施、持戒等破凡夫法，此則因顛倒而生，雖少時益眾生，久則變異，能生苦惱故，亦教令捨離。
>
> **\$（3）結成**
>
> 菩薩方便力故，先教眾生捨罪，稱讚持戒、布施福德；次復[^186]為說持戒、布施亦未免無常苦惱，然後為說諸法空，但稱讚實法，所謂「無餘涅槃」。
>
> **\$三、稱歎述成**
>
> 是時，須菩提歡喜：「甚希有！菩薩能如是知是諸法實相，所謂畢竟空，而為眾生說法，令至無餘涅槃。」
>
> \`2569\`佛言：「是一種希有。問[^187]欲更知菩薩希有法，一切聲聞、辟支佛不能報是菩薩，何況餘人！」

**\$（貳）法身菩薩於無量世界中度眾無邊**

> **\$一、正明法身菩薩利益眾生**
>
> **\$（一）菩薩以希有法攝取眾生**
>
> 須菩提問：「何等是更有希有法？」
>
> 佛答，如《經》中說。
>
> **\$（二）別釋**
>
> **\$1、辨難：何故更說施、戒、定**
>
> 問曰：經中教令布施、持戒、禪定，今復更說，有何等異？
>
> 答曰：先說生身菩薩，今說變化身。
>
> 先說一國土，今說無量世界。
>
> 如是等差別。
>
> **\$2、別明以布施攝取眾生**
>
> **\$（1）平等外施──以何力故能令佛與畜生等**
>
> 問曰：若菩薩知佛是福田、眾生非福田──是非菩薩法，菩薩以何力故能令佛與畜生等？
>
> 答曰：
>
> **\$A、般若力故修畢竟空心，於一切法無分別**
>
> 菩薩以**般若波羅蜜力**故，一切法中修**畢竟空心**，是故於一切法無分別。
>
> 如畜生，五眾、十二入、十八界和合生，名為畜生；佛亦如是，從諸善法和合，假名為佛。
>
> 若人憐愍眾生，得無量福德；於佛著心，起諸惡因緣，得無量罪。
>
> 是故知一切法畢竟空故，不輕畜生，不著心貴佛。
>
> **\$B、知法無相，不取相分別**
>
> 復次，諸法實相，是一切法無相，是無相中不分別是佛、是（682a）畜生；若分別即是取相，是故等觀。
>
> **\$C、入畢竟空門，則得平等觀無分別**
>
> 復次，菩薩有二法門：一者、畢竟空法門，二者、分別好惡法門。
>
> 入空法門[^188]，則得等觀；入分別法門，諸阿羅漢、辟支佛尚不及佛，何況畜生！
>
> 為其輕眾生不憐愍布施故，教不分別。
>
> **\$（2）平等內施──身受割截而不生異心**
>
> 問曰：菩薩身非木石，云何眾生來割截而不生異心？
>
> 答曰：
>
> **\$\`2570\`A、久修忍度故**
>
> 有人言：菩薩久修羼提波羅蜜故，能不愁惱；如羼提仙人被截手足，血皆為乳。[^189]
>
> **\$B、歷無量世深修大慈悲心故**
>
> 有人言：菩薩無量世來深修大慈悲心故，雖有割截，亦不愁憂；譬如草木無有瞋心。
>
> **\$C、深修般若，得般若果報空心故**
>
> 有人言：菩薩深修般若波羅蜜，轉身得般若波羅蜜果報空心故，了了知空，割截身時心亦不動；如外物不動，內亦如是。得般若果報故，於諸法中無所分別。
>
> **\$D、菩薩是法性生身，住無漏聖心而慈念眾生故**
>
> 有人言：是菩薩非生死身，是出三界法性生身，住無漏聖心果報中故，身如木石，而能慈念割截者；是菩薩能生如是心故，割截劫奪內外法時，其心不動。
>
> **\$（三）結成**
>
> 是為菩薩希有法。
>
> **\$二、佛舉自所見為證，明菩薩以三事教化眾生**
>
> **\$（一）化三惡道**
>
> **\$1、略說**
>
> 復次，「希有法」者，如《經》中說：「我以佛眼見十方如恒河沙等世界中菩薩，入地獄中，令火滅湯冷，以三[^190]事教化眾生。」如《經》中說。
>
> **\$2、釋疑**
>
> **\$（1）若菩薩以三事化三惡道，云何仍有三惡道**
>
> 問曰：若爾者，不應有三惡道！
>
> 答曰：
>
> **\$A、菩薩雖無量，三惡道眾生倍多無量**
>
> 三惡道眾生無邊無量；菩薩雖無邊無量，眾生倍[^191]多無量。
>
> **\$B、依可度因緣而得度，罪重者不見菩薩故不得度**
>
> 菩薩隨眾生可度因緣，若於三惡道中有餘功德者，菩薩則度；重罪者則不見菩薩。
>
> **\$C、及者得脫，不及者不蒙**
>
> 菩薩一相見[^192]無分別心故，不一一求覓眾生；譬如大赦[^193]，及[^194]者得脫，不及者\`2571\`則不蒙。
>
> **\$（2）眾生割截、食用菩薩肉應有罪，云何得度**
>
> 問曰：若眾生割截菩薩、或食其肉，應當有罪，云何得度？
>
> 答曰：
>
> **\$A、菩薩本願故**
>
> 此菩薩本願：「若（682b）有眾生噉我肉者，當令得度。」
>
> **\$B、非以噉肉故得度，以起慈心故，得免畜生，值佛得度**
>
> 如經中說：「眾生食菩薩肉者，則生慈心。」
>
> 譬如有色、聲、香、觸，人聞見則喜，復有聞見則瞋；味亦如是，有瞋者、有起慈心者。如《毘摩羅鞊經》說[^195]：「服食香飯，七日得道者，有不得者。」[^196]
>
> **非以噉肉故得度，以起發慈**[^197]**心故，得免畜生，生善處，值佛得度**。
>
> **\$C、以內外俱施，意乃滿足**
>
> 有菩薩於無量阿僧祇劫深行慈心，外物給施眾生，意猶不滿，并自以身布施，爾乃足滿。
>
> 如《法華經》中，藥王菩薩外物珍寶供養佛，意猶不滿；以身為燈供養於佛，爾乃足滿。[^198]
>
> **\$D、為令眾生驚感故以身布施**
>
> 復次，人得外物，雖多，不以為恩。所以者何？非所愛重故。得其身時，乃能驚感，是故以身布施。
>
> **\$（二）化天道**
>
> 菩薩又為天上諸天說法，如《經》中廣說。
>
> **\$三、詳論菩薩以四攝利益眾生**
>
> **\$（一）總標**
>
> 人以四事攝之：布施、愛語、利益、同事。
>
> **\$（二）詳辨「布施攝」**
>
> **\$1、略述財法二施**
>
> 布施有二事，如《經》中廣說。
>
> **\$2、釋疑**
>
> **\$（1）何以略說三惡道及天道，而廣說人道法**
>
> 問曰：何以略說餘四道，而廣說人道中法？
>
> \`2572\`答曰：
>
> **\$A、人以肉眼不見罪福因緣果報，又多著外道邪師故**
>
> 三惡道中苦多故，眾生少疑，若見菩薩大神通希有事，則直信愛著得度。
>
> 諸天有天眼故，自見罪福因緣[^199]；菩薩少現神足則解。
>
> 人以肉眼不見罪福因緣果報，又多著外道邪師及邪見經書。
>
> **\$B、人中多有三毒、邪見故**
>
> 諸煩惱有二分：一者、屬見，二者、屬愛。若但有一事，則不能成大罪。
>
> 三毒人得邪見力，能盡作重惡；邪見人得貪欲、瞋恚，能大作罪事。
>
> 如須陀洹雖有三毒，無邪見故，不作墮三惡道重罪。
>
> 是故人中多有三毒、邪見。
>
> **\$C、人難度故多說**
>
> 又眼不見罪福因緣故難度，難度故多說。
>
> **\$（2）云何四攝事中廣說布施而略說餘三**
>
> 問曰：若爾者，於四事中何以多說布施，餘三略說？
>
> 答曰：布施中攝三事故，以財施、法施（682c）教化眾生，則無所不攝。
>
> 復次，四事中初廣開布施，則知餘三亦如是。
>
> **\$（3）何以略說財施而廣說法施**
>
> 問曰：若爾者，何以略說財施而廣說法施？
>
> 答曰：
>
> **\$A、財施少，法施廣故**
>
> 財施少，法施廣故。所以者何？
>
> 財施，有量果報；法施，無量果報。
>
> 財施，欲界繫果報；法施，亦三界繫果報，亦是出三界果報。
>
> 財施，能與三界富樂；法施，能與涅槃常樂。
>
> **\$B、財施從法施生故**
>
> 又財施從法施生，聞法則能施故。
>
> **\$C、財施唯富樂果報；法施果報種種，乃至佛道涅槃**
>
> 復次，財施果報，但富樂，無種種；法施亦有富樂，亦有餘事，乃至佛道涅槃果報。
>
> **\$D、結**
>
> 以是等因緣故，廣說法施。
>
> 二施義，如《經》中佛自廣說。
>
> **\$（4）須菩提何故問「菩薩得一切種智不」**
>
> **\$A、須菩提問**
>
> 問曰：經中，須菩提何以故言「菩薩得一切種智不」？
>
> \`2573\`答曰：須菩提意：若菩薩時得一切種智，則不名菩薩，云何未得佛而能得一切種智？
>
> 得一切種智故名為佛；若先作佛，何用一切種智為？
>
> **\$B、佛答**
>
> 佛答：**今得**一切種智，名為菩薩；**已得**一切種智，名為佛。
>
> 菩薩時具足佛因緣，生心**欲得**一切種智；**得已**，名為佛。
>
> 真實**之言：菩薩不得，佛亦不得**。所以者何？菩薩未得；佛得已竟，更不復得。
>
> **世俗法**故，說「菩薩今得，佛得已竟」；**第一義**中，則無一切法，何況佛及菩薩！
>
> 又《經》中言：「佛心不異菩薩，菩薩不異佛心。」次第相續不斷故，有[^200]二心如無異、無分別故。
>
> **\$（5）明出世法施**
>
> **\$A、九次第定、相好皆世間共有，何故名為「出世間不共法」**
>
> 問曰：九次第定、三十二相、八十隨形好，此是世間共有法，何以故名為「出世間不共法？」
>
> 答曰：
>
> **\$（A）明九次第定**
>
> 四禪、四無色定、滅受想，名「九次第」。
>
> **滅受定，但聖人能得**。
>
> 四禪、四無色定──從初禪起**更不雜餘心**而入二禪；從二禪乃至滅受定，念念中受，**不雜餘心**，名為「次第」。
>
> **\$（B）明三十二相**
>
> 凡夫是罪人（683a）鈍根，云何能得三十二相？
>
> 如轉輪聖王、提婆達、難陀所得相，名字雖同，而**威德、具足、淨潔、得處則不同於佛**。如先分別轉輪聖王、佛相不同中說。[^201]
>
> 又是相，**聖無漏法果報**，故[^202]自在隨意，無量無邊；
>
> 轉輪聖王等相，是福德業因緣，不能自在，有量有限。
>
> 復次，提婆達、難陀有三十相，無三十二相；轉輪聖王，雖有三十二相，無威德、不具足、不得處，與愛等煩惱俱。
>
> **\$（C）明八十隨形好**
>
> **八十隨形好具足，唯佛菩薩有之**；餘人正可有少許，或指纖長，或失腹，有如是等無威德之好，不足言。
>
> **\$（D）結**
>
> 是故說言「出世間不共凡夫法」，無咎。
>
> **\$\`2574\`B、云何經將竟而多說相好**
>
> 問曰：從初來處處說諸法五眾乃至一切種智，不說是三十二相、八十隨形好；今經欲竟，何以品品中說？
>
> 答曰：佛有二種身：法身、生身。於二身中，法身為[^203]大；法身大[^204]，所益多故，上來廣說。今經欲訖故，生身義應當說，是故今說。
>
> 復次，是生身相好莊嚴是**聖無漏法果報**，今次第說；上雜諸波羅蜜說。
>
> **\$C、四念處等三乘共法如先說**
>
> 四念處等諸法義，如先說。[^205]
>
> **\$D、更釋十力等佛德**
>
> **\$（A）總標**
>
> 十力等是佛法甚深義，今當更略說。
>
> **\$（B）別辨**
>
> **\$a、十力──何以但說十力**
>
> 問曰：「佛十力」者，若總相說則一力，所謂「一切種智力」；若別相說則[^206]千萬億種力，隨法為名，今何以但說十力？
>
> 答曰：
>
> **\$（a）佛具無量智力，但眾生不能得不能行故不說**
>
> 佛實有無量智力，但以眾生不能得、不能行故不說。
>
> **\$（b）以此十力足以成辦度眾生事**
>
> 是十力，可度眾生事辦。所以者何？
>
> **\$Ⅰ、依「處非處智力」明**
>
> 佛用**是處非**[^207]**處力**，定知一切法中因果，所謂行惡業，墮惡道，有是處；行惡業，生天上，無是處。善亦如是。
>
> 不離五蓋、（683b）不修七覺得道者，無有是處；離五蓋、修七覺得道者[^208]，有是處。
>
> 餘九力[^209]盡入此力中。
>
> 佛以此力籌量十方六道中眾生可度者、不可度者──可度者，以種種因緣、神通變化而度脫之；不可度者，於此人中修捨心。
>
> 譬如良醫，觀其病相，審定知其可活則治之，不可活者則捨之。
>
> **\$\`2575\`Ⅱ、依「知業報智力」明，Ⅲ、依「禪定解脫三昧智力」明**
>
> 「度眾生方便」者，所謂二力：業力、定力。
>
> 求其業因緣、生處。
>
> 人以業因緣故受身、縛著世間，禪定因緣故得解脫。
>
> 行者必應求苦從何而[^210]生、由何而滅。
>
> 是故用二力。
>
> 業力有二分：一者、淨業，能斷惡業；二者、垢業。
>
> 「淨業」名禪定、解脫、諸三昧；「不淨業」者，能於三界中受身。
>
> **\$Ⅳ、依「知眾生上下根智力」明**
>
> 人有二種：鈍根，為受身故作業；利根，為滅身故作業。
>
> 問曰：若爾者，何以不皆令作淨業？
>
> 答曰：以眾生根有利鈍故。
>
> **\$Ⅴ、依「知眾生種種欲智力」明，Ⅵ、依「知眾生種種性智力」明**
>
> **\$（Ⅰ）出體**
>
> **\$ⅰ、依「知眾生種種欲智力」明**
>
> 問曰：眾生何因緣故有利鈍？
>
> 答曰：以有種種欲力故。
>
> 惡欲眾生常入惡故鈍。「欲」名嗜好，嗜好罪事、生惡業故鈍。
>
> 善欲者樂道、修助道法故利。
>
> **\$ⅱ、依「知眾生種種性智力」明**
>
> 問曰：眾生何以不皆作[^211]善欲[^212]？
>
> 答曰：是故佛說世間種種性，惡性、善性──惡性者惡欲，惡欲故根鈍。如火熱性、水濕性，不應責其所以。
>
> **\$（Ⅱ）辨異**
>
> 問曰：惡欲即是惡性，有何差別而作二力？
>
> 答曰：
>
> **\$ⅰ、性：先、內、重、難除、深、當受報，欲：後、外、輕、易捨、淺、不必受報**
>
> ^（1）^性，先有；欲，得因緣而生。譬如先有瘡[^213]，得觸因緣則血出。
>
> ^（2）^性，在內；欲，在外。
>
> ^（3）^性，重；欲，輕。
>
> ^（4）^性，難除；欲，易捨。
>
> ^（5）^性，深；欲，淺。
>
> ^（6）^用性作業，必當受報；用欲作業，不必受報。
>
> \`2576\`有如是等差別。
>
> **\$ⅱ、欲習長成性，性亦能生欲**
>
> 復有人言：欲常習增長，遂成為性；性亦能生欲。
>
> 是人若今世、若後世常習是欲，則成為性；住是性中，作（683c）惡、作善；若住善性則可度，若住惡性則不可度。
>
> **\$Ⅶ、依「一切至處道智力」明**
>
> **\$（Ⅰ）出體**
>
> 佛既知眾生二種性已，知其果報善道、惡道種種差別──惡性者墮三惡道，善性者有四種道：人、天、阿修羅、涅槃道。
>
> **\$（Ⅱ）辨異：「一切到處道力」與「天眼」之別**
>
> 問曰：「一切到處道力」與「天眼力」有何差別？
>
> 答曰：天眼但見生死時；此中未死時知，見因知果。天眼，見現前罪福果報。
>
> **\$（Ⅲ）結成**
>
> 是名「一切到處道力。」
>
> **\$Ⅷ、Ⅸ、Ⅹ、依「宿命智力，生死智力，漏盡智力」明**
>
> 問曰：聲聞、辟支佛亦得涅槃、亦能化眾生，何以無是力？
>
> 答曰：是故說後三力。三世中眾生事盡能通達遍知──
>
> 以**宿命力**，一切眾生過去事本末悉知。
>
> 以**天眼生死智力**故，一切眾生未來世中無量事盡能遍知。
>
> 作是知已，知現世中眾生可度者為說**漏盡法**。
>
> 以是故，但佛有此力，二乘所無。
>
> 如有一人即日應得阿羅漢，舍利弗日中時語言：「汝無得道因緣。」捨而不度。晡時，佛以宿命神通見過去八萬劫前得道因緣，今應成就，晡時說法，即得阿羅漢道。[^214]
>
> **\$（c）十力籌量眾生得度因緣而說法**
>
> 復次，佛以初力知眾生可度、不可度相；
>
> 以第二力知眾生為三障所覆、無覆者；
>
> 以第三力知眾生禪定、解脫淨不淨者；
>
> 以第四力知眾生根有利、有鈍，能通法性、不通者；
>
> 以第五力知眾生利[^215]鈍根因緣──善、惡欲；
>
> 以第六力知二欲因緣──種種性；
>
> 以第七力知眾生利鈍根善惡果報處七種道[^216]；
>
> \`2577\`以第八力知眾生宿世善惡業障、不障；
>
> 以第九力知眾生今世未可度、未來世生處可度；
>
> 以第十力知是人以空解脫門入涅槃，無相、無作門入涅槃；知是人於見諦道、思惟道中念念中斷若干結使。
>
> 以是十（684a）力籌量眾生所應度緣而為說法。是故說法，初無空言。
>
> **\$b、三十二相：佛身相應無量，云何唯有三十二相**
>
> 問曰：佛智慧無量，身相亦應無量！又佛身勝諸天王，何以正與轉輪聖王同有三十二相？
>
> 答曰：
>
> **\$（a）三十二相適中，如先說**
>
> 三十二相不多不少，義如先說。[^217]
>
> **\$（b）相不定，隨眾生所好而現**
>
> **\$Ⅰ、總說**
>
> 復次，有人言：佛、菩薩相不定，如此中說；隨眾生所好，可以引導其心者為現[^218]。
>
> **\$Ⅱ、別論**
>
> **\$（Ⅰ）三十二相之「金色相」（No.14）**
>
> 又[^219]眾生不貴金而貴餘色──琉璃、頗梨、金剛等，如是世界人，佛則不現金色，觀其所好，則為現色。
>
> **\$（Ⅱ）三十二相之「手足指長勝於餘人」（No.3）、「手足縵網相」（No.6）**
>
> 又眾生不貴纖長指及網縵──
>
> 以長指利爪[^220]為羅剎相。
>
> 以網縵為水鳥相，造事不便，如著手衣，何用是為？如罽賓國彌帝\[肄-聿+(入/米)\]力[^221]利菩薩手網縵，其父惡以為怪，以刀割之，言：「我子何緣如鳥？」
>
> **\$（Ⅲ）三十二相之「肩圓好相」（No.21）**
>
> 有人不好肩圓大，以為似腫[^222]；
>
> **\$（Ⅳ）八十隨好之「腹不現」（No.58）**
>
> 有以腹不現，無腹如餓相；
>
> **\$\`2578\`（Ⅴ）三十二相之「眼色如金精」（No.29）**
>
> 亦有人以青眼為不好，但好白黑分明。
>
> **\$Ⅲ、結義**
>
> 是故佛隨眾生所好而為現相好[^223]。如是等，無有常定。
>
> **\$（c）述餘義**
>
> 有人言：此三十二相實定，以神通力變化身，隨眾生所好而為現相。
>
> 有人言：佛有時神通變化，有時隨世界處生，當生處不得言神通變化。
>
> 又於三千大千世界中隨可度眾生處生，則為現相。如《密[^224]迹經》中說：「或現金色、或現銀色、或日月星宿色，或長、或短，隨可引導眾生則為現相。」[^225]
>
> 隨此間閻浮提中天竺國人所好，則為現三十二相。
>
> 天竺國人于今故治肩\[骨\*專\][^226]令厚大[^227]、頭上皆以有髻[^228]為好。
>
> 如人相中說五處長為好。眼、鼻、舌、臂、指、髀[^229]、手、足相，若輪、若蓮華、若貝、若日月，是故佛^（1）^手^（2）^足有千輻輪[^230]、^（3）^纖長指[^231]、^（4）^鼻高好[^232]、^（5）^舌廣長而薄[^233]。如是等皆勝於（684b）先所貴者故，起恭敬心。
>
> 有國土佛為現千萬相，或無量阿僧祇相，或五、六、三、四相[^234]。
>
> 隨天竺所好故，現三十二相、八十種隨形好[^235]。

[^1]: 梨＝黎【明】。（大正25，675d，n.11）

[^2]: （1）《放光般若經》卷17〈77 有相品〉：

    > \^爾時須菩提白佛言：「世尊！菩薩摩訶薩云何於無所破壞法、無相法、無所有法中，能具足六波羅蜜念？云何於是無形法而知差別入般若波羅蜜中？云何於無相法以一相而逮正覺？\^\^」（大正8，123c20-24）
    >
    > （2）《大般若波羅蜜多經》卷467〈75 無雜品〉：
    >
    > \^爾時，具壽善現白佛言：「世尊！云何於一切無雜、無相、自相空法中，能圓滿六波羅蜜多？云何於一切無差別法中而施設差別？云何了知如是諸法差別之相？云何於般若波羅蜜多中能攝受一切六波羅蜜多，如是乃至攝受一切世、出世法？云何於一切異相法中施設一相，所謂無相，及於一相無相法中施設一切差別法相？\^\^」（大正7，364a19-26）
    >
    > （3）《放光般若經》僅有三問，《摩訶般若波羅蜜經》有四問，而《大般若波羅蜜多經》（二分本）則有五問。

[^3]: 《大品經義疏》卷10：

    > \^佛答中為二：初、總答，次、得六度別答。雖總別二答，不別答四問，但總答也。問意云：「既空無相，應無四事？」佛答：「夢幻等四事，何共四事，如夢幻四事，何曾事耶？」即是答四問也。\^\^（《卍新續藏經》24，330b4-7）

[^4]: 如夢、如化等，參見《大智度論》卷6〈1
    序品〉（大正25，101c8-108a18）。

[^5]: 《大般若波羅蜜多經》卷467〈75 無雜品〉：

    > \^佛告善現：「諸菩薩摩訶薩行深般若波羅蜜多時，安住如夢、如響、如像、如光影、如陽焰、如幻、如化五取蘊中，為諸有情布施、持戒、安忍、精進、修定、學慧。」\^\^（大正7，364a26-29）

[^6]: 〔施者無相〕－【宋】【元】【明】【宮】。（大正25，675d，n.12）

[^7]: 《大般若波羅蜜多經》卷467〈75
    無雜品〉：「\^如實了知如夢乃至如化五蘊皆同一相，所謂無相。所以者何？夢乃至化皆無自性，若法無自性是法則無相，若法無相是法一相，所謂無相。由此因緣，當知一切施者、受者、施物、施性、施果、施緣皆同無相。\^\^」（大正7，364a29-b5）

[^8]: 相＋（三昧）【石】。（大正25，675d，n.13）

[^9]: 《大般若波羅蜜多經》卷467〈75
    無雜品〉：「\^是菩薩摩訶薩安住如是諸異熟聖無漏法中，能往十方殑伽沙等諸佛世界，以無量種上妙供具，恭敬供養、尊重讚歎諸佛世尊。\^\^」（大正7，364b17-20）

[^10]: 《大般若波羅蜜多經》卷467〈75
    無雜品〉：「\^是菩薩摩訶薩成就一切殊勝善根，於一切法皆得自在，雖受生死不為生死過失所染。為欲利樂諸有情故，攝受人天富貴自在，由此富貴自在威力，能作有情諸饒益事，以四攝事而攝受之。\^\^」（大正7，364b24-28）

[^11]: 知＋（知）【聖】。（大正25，675d，n.14）

[^12]: 《大般若波羅蜜多經》卷467〈75
    無雜品〉：「\^如是，善現！諸菩薩摩訶薩知一切法皆無相故，如實了知布施等六波羅蜜多及餘無量無邊佛法皆同無相；**由此因緣，普能圓滿一切佛法，便能證得一切智智**。\^\^」（大正7，364c4-7）

[^13]: 《彌沙塞部和醯五分律》卷15：

    > \^菩薩復前向須摩那樹，樹下有剃頭師，求令除髮，即為剃之。釋提桓因如屈伸臂頃至菩薩前，以衣承髮持還天宮。剃已作是念：「我今已為出家自然具戒。\^\^」（大正22，102b9-13）

[^14]: 《大般若波羅蜜多經》卷467〈75
    無雜品〉：「\^復次，善現！諸菩薩摩訶薩行深般若波羅蜜多時，安住如夢、如響、如像、如光影、如陽焰、如幻、如化五取蘊中，圓滿淨戒波羅蜜多。是菩薩摩訶薩如實了知如夢乃至如化五蘊，便能圓滿無相淨戒波羅蜜多。如是淨戒，無缺無隙，無瑕無穢，無所取著，應受供養，智者所讚，妙善受持，妙善究竟，是聖無漏，是出世間道支所攝。安住此戒，能善受持**受施設戒、法爾得戒**、律儀戒、有表戒、無表戒、現行戒、不現行戒、威儀戒、非威儀戒。\^\^」（大正7，364c8-17）

[^15]: 《大般若波羅蜜多經》卷467〈75
    無雜品〉：「\^所以者何？如是諸法皆同一相，所謂無相，無住、無得。無相之法不得無相，有相之法不得有相，無相之法不得有相，有相之法不得無相，由是因緣都無所得。\^\^」（大正7，364c27-365a1）

[^16]: 〔染〕－【聖】。（大正25，675d，n.15）

[^17]: 《大般若波羅蜜多經》卷467〈75
    無雜品〉：「\^是菩薩摩訶薩為化有情，雖現流轉諸趣生死，而不為彼過失所染。如幻化人雖現行住坐臥等事，而無真實往來等業；雖現種種饒益有情，而於有情及彼施設都無所得。\^\^」（大正7，365a10-14）

[^18]: 〔化〕－【宋】【元】【明】【宮】。（大正25，675d，n.16）

[^19]: 〔身〕－【宋】【元】【明】【宮】【聖】。（大正25，675d，n.17）

[^20]: 《大般若波羅蜜多經》卷467〈75
    無雜品〉：「\^如有如來、應、正等覺名善寂靜，證得無上正等菩提，轉妙法輪度無量眾，令出生死證得涅槃，而無有情堪受決得無上正等菩提記者。時，彼如來化作化佛令久住世，自捨壽行入無餘依般涅槃界。彼佛化身住一劫已，授一菩薩無上正等菩提記已方入涅槃。彼佛化身雖作種種饒益有情事而無所得，謂不得色、受、想、行、識，乃至不得一切有漏、無漏等法及諸有情。是菩薩摩訶薩亦復如是，雖有所作而無所得。\^\^」（大正7，365a14-23）

[^21]: 〔取〕－【宋】【元】【明】【宮】【聖】。（大正25，675d，n.18）

[^22]: 《大般若波羅蜜多經》卷467〈75
    無雜品〉：「\^善現！是菩薩摩訶薩如實了知是五取蘊無實相故，修二種忍便能圓滿無相安忍波羅蜜多。云何為二？謂安受忍及觀察忍。\^\^」（大正7，365b5-7）

[^23]: 杖＝仗【宋】。（大正25，676d，n.1）

[^24]: 《大般若波羅蜜多經》卷467〈75 無雜品〉：

    > \^安受忍者，謂諸菩薩從初發心乃至安坐妙菩提座，於其中間，假使一切有情之類競來訶毀，以麁惡言罵詈凌辱，復以瓦石、刀杖加害。是時，菩薩為滿安忍波羅蜜多，乃至不生一念忿恨，亦復不起加報之心，但作是念：「彼諸有情深可哀愍，增上煩惱擾動其心不得自在，於我發起如是惡業，我今不應瞋恨於彼。」復作是念：「由我攝受怨家諸蘊，令彼有情於我發起如是惡業，但應自責不應瞋彼。」菩薩如是審觀察時，於彼有情深生慈愍，如是等類名安受忍\^\^。（大正7，365b7-18）

[^25]: 害＝割【宋】【元】【明】【宮】。（大正25，676d，n.2）

[^26]: 《大般若波羅蜜多經》卷467〈75 無雜品〉：

    > \^觀察忍者，謂諸菩薩作是思惟：「諸行如幻、虛妄不實、不得自在，亦如虛空無我，有情、命者、生者、養者、士夫、補特伽羅、意生、儒童、作者、受者、知者、見者皆不可得，唯是虛妄分別所起，一切皆是自心所變。誰訶毀我？誰罵詈我？誰凌辱我？誰以種種瓦石、刀杖加害於我？誰復受彼凌辱加害？皆是自心虛妄分別，我今不應橫起執著，如是諸法由自性空、勝義空故都無所有。」菩薩如是審觀察時，如實了知諸行空寂，於一切法不生異想，如是等類名觀察忍\^\^。（大正7，365b18-28）

[^27]: 〔法〕－【宋】【元】【明】【宮】。（大正25，676d，n.3）

[^28]: 《大般若波羅蜜多經》卷467〈75 無雜品〉：

    > \^佛告善現：「由此勢力，乃至少分惡不善法亦不得生，是故名為無生法忍。此令一切我及我所慢等煩惱畢竟不生，如實忍受諸行如夢乃至如化。此忍名智，得此智故說名獲得無生法忍。\^\^」（大正7，365c3-7）

[^29]: 《大般若波羅蜜多經》卷467〈75 無雜品〉：

    > \^具壽善現復白佛言：「聲聞、獨覺及諸菩薩無生法忍有何差別？\^\^」（大正7，365c7-9）

[^30]: 《大般若波羅蜜多經》卷467〈75 無雜品〉：

    > \^佛告善現：「諸預流者若智、若斷乃至獨覺若智、若斷，亦名菩薩摩訶薩忍。復有菩薩摩訶薩忍，謂忍諸法畢竟不生。是為差別。\^\^」（大正7，365c9-12）

[^31]: 〔如〕－【宋】【元】【明】【宮】。（大正25，676d，n.4）

[^32]: 及空＝乃至【石】。（大正25，676d，n.5）

[^33]: 教＝故【宮】。（大正25，676d，n.6）

[^34]: 《大般若波羅蜜多經》卷468〈75
    無雜品〉：「\^是菩薩摩訶薩發起勇猛**身精進**故，引發殊勝迅疾神通，能往十方殑伽沙等諸佛世界，親近如來、應、正等覺，以無量種上妙供具供養恭敬、尊重讚歎，於諸佛所種諸善根，利益安樂諸有情類，亦能嚴淨種種佛土。是菩薩摩訶薩由**身精進**成熟有情，隨其所宜以三乘法方便安立各令究竟。如是，善現！諸菩薩摩訶薩行深般若波羅蜜多，由**身精進**能速圓滿無相精進波羅蜜多。\^\^」（大正7，366a10-19）

[^35]: 解脫＝背捨【石】。（大正25，676d，n.7）

[^36]: 是＋（中）【宋】【元】【明】【宮】【聖】。（大正25，676d，n.8）

[^37]: 世界＝國土【石】。（大正25，676d，n.9）

[^38]: 《大般若波羅蜜多經》卷468〈75
    無雜品〉：「\^是菩薩摩訶薩發起勇猛**心精進**故，引發諸聖無漏道支所攝聖道圓滿精進波羅蜜多，於中具能攝諸善法，謂四念住乃至八聖道支，......若如來十力乃至十八佛不共法，若無忘失法、恒住捨性，若一切智、道相智、一切相智。是菩薩摩訶薩由**心精進**，諸相隨好皆得圓滿，放大光明照無邊界。由**心精進**極圓滿故，便能永斷一切煩惱習氣相續，證得無上正等菩提，轉妙法輪具三十二相，令三千界六種變動。其中有情蒙光照觸、覩斯變動、聞正法音，隨其所應，於三乘道得不退轉各得究竟。\^\^」（大正7，366a19-b7）

[^39]: 〔入〕－【宋】【元】【明】【宮】【聖】。（大正25，676d，n.10）

[^40]: 相＋（三昧）【石】。（大正25，676d，n.11）

[^41]: （1）《放光般若經》卷17〈77
    無有相品〉：「\^何以故？不見其形故，亦不見三昧、亦不見三昧相，亦無所見故。\^\^」（大正8，124c26-27）

    > （2）《大般若波羅蜜多經》卷468〈75
    > 無雜品〉：「\^所以者何？是菩薩摩訶薩於一切界都無所得，於能入定及所入定、由此入定、為此入定亦無所得。\^\^」（大正7，366c1-3）

[^42]: 《大般若波羅蜜多經》卷468〈75
    無雜品〉：「\^是菩薩摩訶薩於一切法無所得故，速能圓滿無相靜慮波羅蜜多，由此靜慮波羅蜜多超諸聲聞及獨覺地。\^\^」（大正7，366c3-6）

[^43]: 蜜＋（菩薩）【石】。（大正25，676d，n.12）

[^44]: 提＋（是）【石】。（大正25，676d，n.13）

[^45]: 薩＋（摩訶薩）【石】。（大正25，676d，n.14）

[^46]: 《大般若波羅蜜多經》卷468〈75 無雜品〉：

    > \^佛告善現：「是菩薩摩訶薩善學內空乃至無性自性空故，便能圓滿無相靜慮波羅蜜多，超諸聲聞及獨覺地。是菩薩摩訶薩住諸空中，於一切法都無所得，不見有法離諸空者。是菩薩摩訶薩安住此中，不得預流果乃至不得獨覺菩提，亦復不得諸菩薩行及佛無上正等菩提，如是諸空亦皆空故。是菩薩摩訶薩由住此空，超諸聲聞、獨覺等地，證入菩薩正性離生。\^\^」（大正7，366c8-16）

[^47]: 《大般若波羅蜜多經》卷468〈75 無雜品〉：

    > \^具壽善現復白佛言：「諸菩薩摩訶薩以何為生？以何為離生？」
    >
    > 佛告善現：「諸菩薩摩訶薩以一切有所得為生，以一切無所得為離生。\^\^」（大正7，366c16-19）

[^48]: 《大般若波羅蜜多經》卷468〈75 無雜品〉：

    > \^佛告善現：「諸菩薩摩訶薩以一切法為有所得，謂菩薩摩訶薩以色、受、想、行、識為有所得，......以諸佛無上正等菩提為有所得，以一切智智為有所得。善現！諸菩薩摩訶薩以如是等種種法門為有所得，即有所得說名為生。\^\^」（大正7，366c21-367a19）

[^49]: （亦）＋不【宮】。（大正25，676d，n.15）

[^50]: 《大般若波羅蜜多經》卷468〈75
    無雜品〉：「\^復次，善現！諸菩薩摩訶薩以一切法無行、無得、無說、無示為無所得。謂諸菩薩摩訶薩以色、受、想、行、識，無行、無得、無說、無示為無所得。所以者何？色自性乃至識自性皆不可行、得、說、示故。......諸菩薩摩訶薩以一切智智無行、無得、無說、無示為無所得。所以者何？一切智智自性皆不可行、得、說、示故。善現！諸菩薩摩訶薩以如是等種種法門無行、無得、無說、無示為無所得，即無所得說名離生。\^\^」（大正7，367a19-368a26）

[^51]: 《大般若波羅蜜多經》卷468〈75
    無雜品〉：「\^諸菩薩摩訶薩證入正性離生位已，圓滿一切靜慮、解脫、等持、等至，尚不隨定勢力而生，況隨貪、瞋、癡等煩惱！若隨煩惱勢力而生，無有是處！是菩薩摩訶薩安住此中造作諸業，由業勢力流轉諸趣亦無是處！」\^\^（大正7，368a26-b1）

[^52]: 及如幻法＝亦不得【石】。（大正25，676d，n.16）

[^53]: 《大般若波羅蜜多經》卷468〈75
    無雜品〉：「\^是菩薩摩訶薩雖住如幻諸行聚中，作諸有情如實饒益，而不得幻及諸有情。是菩薩摩訶薩於如是事無所得時，成熟有情、嚴淨佛土常無懈廢。\^\^」（大正7，368b1-5）

[^54]: 法＋（法）【石】。（大正25，676d，n.17）

[^55]: 《大般若波羅蜜多經》卷468〈75
    無雜品〉：「\^如是，善現！諸菩薩摩訶薩行深般若波羅蜜多時，速能圓滿無相靜慮波羅蜜多。由此靜慮波羅蜜多速圓滿故，疾證無上正等菩提，轉妙法輪度有情眾，如是法輪名無所得。\^\^」（大正7，368b5-9）

[^56]: 夢＋（亦）【石】。（大正25，677d，n.1）

[^57]: 《大般若波羅蜜多經》卷468〈75
    無雜品〉：「\^所以者何？以一切法無性為性，非成非實，無相無為，非實有性，與涅槃等。\^\^」（大正7，368b25-26）

[^58]: 法＝生以【聖】。（大正25，677d，n.2）

[^59]: 〔修〕－【宋】【宮】。（大正25，677d，n.3）

[^60]: 《大般若波羅蜜多經》卷468〈75
    無雜品〉：「\^若一切法無性為性，廣說乃至與涅槃等，云何菩薩摩訶薩行深般若波羅蜜多時，於一切法起有性想、成想、實想、有相、有為、有實性想？若起此想，無有是處！所以者何？若一切法有少自性，有成有實，有相有為，有實性可得者，則所修行甚深般若波羅蜜多應非般若波羅蜜多。\^\^」（大正7，368b26-c4）

[^61]: 相＋（三昧）【石】。（大正25，677d，n.4）

[^62]: （不）＋見【元】【明】【石】。（大正25，677d，n.5）

[^63]: 《大般若波羅蜜多經》卷468〈75
    無雜品〉：「\^是菩薩摩訶薩雖行深般若波羅蜜多，而不得深般若波羅蜜多，由不得深般若波羅蜜多故，亦不得一切法。是菩薩摩訶薩雖觀般若波羅蜜多攝一切法，而於諸法都無所得。所以者何？以一切法與此般若波羅蜜多皆無二、無二處。何以故？一切法性不可分別說為真如、說為法界、說為實際，諸法無雜、無差別故。\^\^」（大正7，368c28-369a6）

[^64]: 〔無相〕－【聖】【石】。（大正25，677d，n.6）

[^65]: 〔於〕－【宋】【宮】。（大正25，677d，n.7）

[^66]: 〔是〕－【宋】【宮】。（大正25，677d，n.8）

[^67]: 定＝空【聖】。（大正25，677d，n.9）

[^68]: 《大般若波羅蜜多經》卷468〈75 無雜品〉：

    > \^佛告善現：「由是因緣，當知一切法無雜、無差別、無相、無生、無滅、無礙、無說、無示。\^\^」（大正7，369a16-17）

[^69]: 《大般若波羅蜜多經》卷468〈75
    無雜品〉：「\^善現當知！我本修學菩薩道時，**於法自性都無所得**，謂不得色、受、想、行、識，......不得預流果乃至獨覺菩提，不得一切菩薩摩訶薩行，不得諸佛無上正等菩提。\^\^」（大正7，369
    a17-b10）

[^70]: 〔故〕－【宮】【聖】。（大正25，677d，n.10）

[^71]: 《大般若波羅蜜多經》卷468〈75
    無雜品〉：「\^如是，善現！諸菩薩摩訶薩行深般若波羅蜜多時，從初發心乃至安坐妙菩提座，**常應善學諸法自性**；若能善學諸法自性，則能善淨大菩提道，亦能圓滿諸菩薩行，成熟有情、嚴淨佛土，速證無上正等菩提，轉妙法輪，以三乘法方便調伏諸有情眾，令於三有不復輪迴，證得涅槃究竟安樂。\^\^」（大正7，369b10-17）

[^72]: 《大般若波羅蜜多經》卷468〈75
    無雜品〉：「\^如是，善現！諸菩薩摩訶薩應以無相而為方便，修學般若波羅蜜多。\^\^」（大正7，369b17-18）

[^73]: 〔【論】〕－【宋】【元】【明】【宮】【聖】。（大正25，677d，n.11）

[^74]: 今＝令【宋】【元】【明】【宮】。（大正25，677d，n.12）

[^75]: 夫＝人【宋】【元】【明】【宮】【聖】【石】。（大正25，677d，n.13）

[^76]: 住＝在【明】，〔住〕－【石】。（大正25，677d，n.14）

[^77]: 〔六〕－【宋】【元】【明】【宮】【聖】。（大正25，677d，n.15）

[^78]: 〔雲〕－【聖】。（大正25，677d，n.16）

    > 夫＝人【宋】【元】【明】【宮】【聖】【石】。（大正25，677d，n.16）

[^79]: 〔一〕－【宋】【宮】。（大正25，677d，n.17）

[^80]: （1）數：1.計算，查點。5.數說，一件一件地說。8.分辨，詳察。（《漢語大詞典》（五），p.507）

    > （2）《大智度論》卷3〈1 序品〉：
    >
    > \^種種諸學人，及諸數法人，是人所行法，願為如實說！是中，云何學人（śaikṣa）？云何數法人（saṃkhyāta-dharma）？
    >
    > 爾時，舍利弗默然。如是三問，三默。
    >
    > 佛示義端，告舍利弗：「有生不？」
    >
    > 舍利弗答：「世尊！有生」。
    >
    > 有生者，欲為滅有為生法故，名學人；以智慧得無生法故，名數法人。\^\^（大正25，82c14-19）

[^81]: 尸＋（羅）【宋】【元】【明】【宮】【石】。（大正25，677d，n.18）

[^82]: 《摩訶般若波羅蜜經》卷23〈76
    一念品〉（大正8，386c27-389c28），《大般若波羅蜜多經》卷466〈74
    無相品〉（大正7，359a27-360b14）。

[^83]: 卷第八十九首【石】，（大智......八）十二字＝（釋四攝品第七十八之上）十字【明】，（大智度論釋第七十八品四攝品）十三字【宮】，（摩訶般若波羅蜜品第七十七四攝品八十九）十八字【石】。（大正25，677d，n.21）

[^84]: 《大般若波羅蜜多經》卷468〈76 眾德相品〉：

    > \^諸菩薩摩訶薩行深般若波羅蜜多時，以二種空觀察諸法。何謂二空？一、畢竟空。二、無際空。是菩薩摩訶薩安住如是二種空中，為諸有情宣說正法。謂作是言：「汝等應知色是空，離我、我所；受、想、行、識是空，離我、我所。\^\^」（大正7，369c8-13）

[^85]: 〔無〕－【宋】【宮】。（大正25，678d，n.1）

[^86]: 〔有〕－【宋】【元】【明】【宮】。（大正25，678d，n.2）

[^87]: （1）《放光般若經》卷18〈78
    住二空品〉：「\^**諸法皆無形，所有皆無所有**。無有五陰，汝等見有五陰；無十二衰，汝等見有諸衰；無十八性，汝等見有諸性。以因緣顛倒故便有諸法隨行所受。云何汝等於無所有法而有形相？\^\^」（大正8，125c20-24）

    > （2）《大般若波羅蜜多經》卷468〈76 眾德相品〉：
    >
    > \^復作是言：「**汝等應知是一切法皆無實事，無性為性。**汝等虛妄分別力故，於無蘊中起有蘊想，於無處中起有處想，於無界中起有界想，於無觸中起有觸想，於無受中起有受想。」
    >
    > 復作是言：「汝等應知蘊、處、界等一切法性，皆從緣生，顛倒所起諸業異熟之所攝受，汝等何因於是虛妄無實事法起實事想？\^\^」（大正7，371a5-12）

[^88]: 〔無邊〕－【宋】【元】【明】【宮】。（大正25，678d，n.5）

[^89]: 種種因緣＝因緣種種【宋】【元】【明】【宮】【聖】。（大正25，678d，n.6）

[^90]: 《大般若波羅蜜多經》卷469〈76 眾德相品〉：

    > \^爾時，具壽善現白佛言：「世尊！諸菩薩摩訶薩甚為希有，行深般若波羅蜜多，觀察二空，雖知諸法一切如夢、如響、如像、如光影、如陽焰、如幻、如化，皆非實有，無性為性，自相皆空，而能安立善、非善等諸法差別皆無雜亂。\^\^」（大正7，371b27-c2）

[^91]: 《大般若波羅蜜多經》卷469〈76 眾德相品〉：

    > \^汝等若知「諸菩薩摩訶薩行深般若波羅蜜多時所有甚奇希有之法，聲聞、獨覺皆不成就，不能測量」，汝等一切聲聞、獨覺於諸菩薩摩訶薩辯**尚不能對，況餘有情而能酬答**！\^\^（大正7，371c6-10）

[^92]: 所＝而【宋】【元】【明】【宮】【石】。（大正25，678d，n.13）

[^93]: 無＋（分）【元】【明】【石】。（大正25，678d，n.15）

[^94]: 〔法〕－【宋】【元】【明】【宮】。（大正25，678d，n.16）

[^95]: 《大般若波羅蜜多經》卷469〈76
    眾德相品〉：「\^如是施時，其心平等無差別想而行布施──如施持戒，犯戒亦爾；如施人趣，非人亦爾；**如施內道**，外道亦爾；如施諸聖，異生亦爾；如施尊貴，下賤亦爾。上從諸佛下至傍生，平等平等無所分別，不觀福田勝劣有異。所以者何？諸菩薩摩訶薩了達一切自相皆空，空中都無上下差別故，無異想、**無所分別而行布施**。是菩薩摩訶薩由無異想、無所分別而行布施，當得無異、無分別法，謂得圓滿一切相智及餘無量諸佛功德。\^\^」（大正7，372a14-23）

[^96]: （1）案：《大正藏》原作「匈」，今依《高麗藏》作「匃」（第14冊，1264c4）。

    > （2）匃：同「丐」。（《漢語大字典》（一），p.257）

[^97]: 〔應〕－【宋】【元】【明】【宮】【聖】。（大正25，678d，n.18）

[^98]: （1）《放光般若經》卷18〈78 住二空品〉：

    > \^菩薩發道意不作是念：「我持布施，當生四姓家。」諸所施已攝取眾生者，皆令至無餘泥洹而般泥洹。\^\^（大正8，126b2-4）
    >
    > （2）《大般若波羅蜜多經》卷469〈76 眾德相品〉：
    >
    > \^諸菩薩摩訶薩要淨自心，福田方淨。見求乞者，不應念言：「如是有情有所求乞，我應布施；如是有情有所求乞，我不應施。」若作是念，違本所發大菩提心──謂諸菩薩發菩提心：「我為有情當作依怙、洲渚、舍宅、救護之處。」
    >
    > 見來乞者，應起是心：「今此有情貧窮孤露，我當以施而攝受之。彼由此緣，不盜他物，少欲喜足，能轉施他；由是因緣，離斷生命，廣說乃至離雜穢語，亦能調伏貪恚、邪見；身壞命終，乘前福業，生剎帝利大族、或婆羅門大族、或長者大族、或居士大族、或餘隨一富貴家生，豐饒財寶，修諸善業。或因布施攝受因緣，漸依三乘而趣圓寂──謂令趣證聲聞、獨覺及無上乘般涅槃界。\^\^」（大正7，372a28-b12）

[^99]: 支節：1.四肢。2.指四肢關節。（《漢語大詞典》（四），p.1382）

[^100]: 《大般若波羅蜜多經》卷469〈76 眾德相品〉：

    > \^復次，善現！若菩薩摩訶薩見乞求者便起是心：「**今**^※^於此中誰施？誰受？所施何物？由何而施？為何而施？云何而施？諸法自性皆不可得。所以者何？如是諸法皆畢竟空，非空法中有與有奪、有施有受。\^\^」（大正7，372c8-12）
    >
    > ※案：《大正藏》原作「令」，今依《高麗藏》作「今」（第4冊，152b9）。

[^101]: 湯：1.沸水，熱水。（《漢語大詞典》（五），p.1459）

[^102]: 三事教化，即神足、他心、教誡三神變。參見《雜阿含經》卷8（197經）（大正2，50b14-c6）。

[^103]: 《大般若波羅蜜多經》卷469〈76
    眾德相品〉：「\^復次，善現！我以佛眼遍觀十方殑伽沙等諸世界中，有菩薩摩訶薩為欲利樂諸有情類，以故思願，入大地獄，見諸有情受諸劇苦；見已，發起三種示導。云何為三？一者、神變示導，二者、記說示導，三者、教誡示導。是菩薩摩訶薩以**神變示導**滅除地獄湯火刀等種種苦具，以**記說示導**記彼有情心之所念而為說法，以**教誡示導**於彼發起慈悲喜捨而為說法，令彼地獄諸有情類於菩薩所生淨信心；由此因緣，從地獄出，得生天上、或生人中，漸依三乘盡苦邊際，證涅槃界究竟安樂。\^\^」（大正7，372c20-373a2）

[^104]: 給使：1.服事，供人役使。2.供役使之人。（《漢語大詞典》（九），p.825）

[^105]: 養＝給【宋】【元】【明】【宮】【聖】。（大正25，679d，n.3）

[^106]: 《大般若波羅蜜多經》卷469〈76
    眾德相品〉：「\^復次，善現！我以佛眼遍觀十方殑伽沙等諸世界中，有菩薩摩訶薩**承事、供養諸佛世尊**；是菩薩摩訶薩承事、供養佛世尊時，深心歡喜、愛樂、恭敬，非不歡喜、愛樂、恭敬；於諸如來應正等覺所說正法，恭敬聽聞、受持、讀、誦，乃至無上正等菩提，終不忘失。\^\^」（大正7，373a2-7）

[^107]: 〔者〕－【宋】【元】【明】【宮】。（大正25，679d，n.4）

[^108]: 《大般若波羅蜜多經》卷469〈76
    眾德相品〉：「\^復次，善現！我以佛眼遍觀十方殑伽沙等諸世界中，有菩薩摩訶薩為欲饒益**傍生趣**中諸有情故自捨身命。是菩薩摩訶薩見諸傍生飢火所逼欲相殘害，起慈愍心自割身分、斷諸支節，散擲十方，恣令食噉。諸傍生類得此菩薩身肉食者，皆於菩薩深起愛敬慚愧之心，由是因緣脫傍生趣，得生天上或生人中，值遇如來、應、正等覺，聞說正法，如實修行，漸依三乘而趣圓寂，謂隨證入無上大乘、獨覺、聲聞般涅槃界。\^\^」（大正7，373a8-18）

[^109]: 〔為〕－【宋】【元】【明】【宮】。（大正25，679d，n.7）

[^110]: 〔取〕－【宋】【元】【明】【宮】【聖】。（大正25，679d，n.8）

[^111]: 頗（ㄆㄛ）梨：指狀如水晶的寶石。（《漢語大詞典》（十二），p.287）

[^112]: （1）珂貝＝呵珼【石】。（大正25，679d，n.9）

    > （2）珂（ㄎㄜ）：1.白色似玉的美石。一說為螺屬，貝類。（《漢語大詞典》（四），p.531）

[^113]: 《大般若波羅蜜多經》卷469〈76
    眾德相品〉：「\^或勸修學不淨觀、持息念，**或勸修學無常想乃至滅想**，或勸修學四念住乃至八聖道支。\^\^」（大正7，373c20-22）

[^114]: 相＋（三昧）【石】。（大正25，679d，n.12）

[^115]: 後＝復【元】【明】。（大正25，679d，n.14）

[^116]: 敷演：1.陳述而加以發揮。（《漢語大詞典》（五），p.505）

[^117]: （1）《放光般若經》卷18〈78
    住二空品〉：「\^何等為賢聖道法、賢聖果報？賢聖法者，謂三十七品及三脫門；賢聖果者，從**須陀洹至羅漢、辟支佛**。\^\^」（大正8，127a21-23）

    > （2）《大般若波羅蜜多經》卷469〈76
    > 眾德相品〉：「\^善現！云何聖法及聖法果？善現！言聖法者，謂三十七菩提分法及三解脫門等；聖法果者，謂**預流果乃至獨覺菩提等**。\^\^」（大正7，374a22-25）
    >
    > （3）案：《摩訶般若波羅蜜經》中的「聖無漏法果」提到「聲聞四果、辟支佛道及阿耨多羅三藐三菩提」，但《放光般若經》及《大般若波羅蜜多經》（二分本）僅說「聲聞四果及辟支佛道」。

[^118]: 〔無漏〕－【宋】。（大正25，679d，n.18）

[^119]: 《大般若波羅蜜多經》卷469〈76
    眾德相品〉：「\^復次，善現！諸菩薩摩訶薩聖法者，謂預流果智、一來果智、不還果智、阿羅漢果智、獨覺菩提智、諸佛無上正等菩提智，四念住乃至八聖道支智，空、無相、無願解脫門智，四靜慮、四無量、四無色定智，八解脫、八勝處、九次第定、十遍處智，布施波羅蜜多乃至般若波羅蜜多智，一切陀羅尼門、三摩地門智，苦、集、滅、道聖諦智，內空乃至無性自性空智，真如乃至不思議界智，極喜地乃至法雲地智，五眼、六神通智，淨觀地乃至如來地智，如來十力乃至十八佛不共法智，三十二大士相、八十隨好智，無忘失法、恒住捨性智，一切智、道相智、一切相智智，善法、非善法智，有記法、無記法智，有漏法、無漏法智，世間法、出世間法智，有為法、無為法智，是名聖法。\^\^」（大正7，374b4-19）

[^120]: 《大般若波羅蜜多經》卷469〈76 眾德相品〉：

    > \^具壽善現白言：「世尊！諸菩薩摩訶薩為亦能得一切相智？」
    >
    > 佛告善現：「如是！如是！諸菩薩摩訶薩亦名能得一切相智。\^\^」（大正7，374b20-23）

[^121]: 〔言菩......何〕三十一字－【聖】。（大正25，680d，n.1）

[^122]: 《大般若波羅蜜多經》卷469〈76 眾德相品〉：

    > \^佛告善現：「諸菩薩摩訶薩名為隨得一切相智，諸佛世尊名為已得一切相智。所以者何？非諸菩薩與佛世尊條然有異，謂諸菩薩與佛世尊俱住諸法無差別性，於諸法相求正遍知說名菩薩，若至究竟名佛世尊。然佛世尊於一切法自相、共相照了無闇，清淨、具足。在因位時名為菩薩，若至果位名佛世尊。是謂菩薩與佛世尊雖俱名得一切相智，而有差別。」\^\^（大正7，374b24-c4）

[^123]: 參見《大智度論》卷19〈1 序品〉（大正25，197b19-205c21）。

[^124]: 參見《大智度論》卷19〈1 序品〉（大正25，198c10-202b22）、卷31〈1
    序品〉（大正25，285c23-287c6）、卷48〈19
    四念處品〉（大正25，402c18-406a14）。

[^125]: 循＝修【石】。（大正25，680d，n.3）

[^126]: 〔觀〕－【宋】【元】【明】【聖】。（大正25，680d，n.5）

[^127]: 所愛＝所受【宋】【元】【明】，＝愛【聖】。（大正25，680d，n.6）

[^128]: 《大般若波羅蜜多經》卷469〈76
    眾德相品〉：「\^善現！四念住者，謂菩薩摩訶薩於內身、外身、內外身住循身觀，具足正勤，正知正念，除世貪憂，住身集觀，住身滅觀，由彼於身住循身觀，住身集觀，住身滅觀，無所依止，於諸世間無所執受，是為第一；於受、於心、於法亦爾。是名四念住。\^\^」（大正7，374c23-28）

[^129]: 參見《大智度論》卷19〈1 序品〉（大正25，202b22-c6）。

[^130]: 《大般若波羅蜜多經》卷469〈76
    眾德相品〉：「\^善現！四正斷者，謂菩薩摩訶薩為令未生惡不善法永不生故，為令已生惡不善法永斷滅故，為令未生善法生故，為令已生善法堅住不忘，修滿倍增廣大智作證故，生起樂欲，發勤精進，策心持心，是名四正斷。\^\^」（大正7，374c28-375a4）

[^131]: 參見《大智度論》卷2〈1 序品〉（大正25，68a19-68b3）、卷5〈1
    序品〉（大正25，97c22-98a7）。

[^132]: 《大般若波羅蜜多經》卷469〈76
    眾德相品〉：「\^善現！四神足者，謂菩薩摩訶薩欲三摩地斷行成就修習神足，勤三摩地斷行成就修習神足，心三摩地斷行成就修習神足，觀三摩地斷行成就修習神足，依止厭，依止離，依止滅，迴向於捨，是名四神足。\^\^」（大正7，375a4-9）

[^133]: 「五根、五力」，參見《大智度論》卷19〈1
    序品〉（大正25，198b26-c2、202c20-29、204c29-205a2）、卷73〈56
    轉不轉品〉（大正25，576c9-577a1）。

[^134]: 參見《大智度論》卷19〈1 序品〉（大正25，205a2-29）。

[^135]: 〔息〕－【聖】【石】。（大正25，680d，n.7）

[^136]: 參見《大智度論》卷19〈1
    序品〉（大正25，197b20-21、203a23-24）、卷22〈1
    序品〉（大正25，226b13-19）、卷62〈40
    照明品〉（大正25，499c17-25）、卷87〈75
    次第學品〉（大正25，669a8-10）。

[^137]: 參見《大智度論》卷20〈1 序品〉（大正25，206a8-208a1）。

[^138]: 相＋（三昧）【石】。（大正25，680d，n.8）

[^139]: 參見《大智度論》卷21〈1 序品〉（大正25，215a7-216a27）。

[^140]: 內＋（有）【元】【明】。（大正25，680d，n.9）

[^141]: 背捨＝解脫【宋】【聖】。（大正25，680d，n.10）

[^142]: 一切＝有【宋】【元】【明】【聖】。（大正25，680d，n.11）

[^143]: 參見《大智度論》卷21〈1 序品〉（大正25，216c24-217a1）。

[^144]: 法＋（相）【宋】。（大正25，680d，n.12）

[^145]: 參見《大智度論》卷24〈1 序品〉（大正25，235c22-241b15）、卷25〈1
    序品〉（大正25，245c16-26）。

[^146]: 〔知〕－【宋】【元】【明】。（大正25，680d，n.14）

[^147]: 〔法〕－【聖】【石】。（大正25，680d，n.15）

[^148]: 〔一切〕－【宋】【元】【明】。（大正25，680d，n.16）

[^149]: 參見《大智度論》卷25〈1 序品〉（大正25，241b24-245b9）、卷48〈19
    四念處品〉（大正25，407a26-b22）。

[^150]: 〔佛〕－【宋】【元】【明】。（大正25，680d，n.17）

[^151]: 〔有〕－【宋】【元】【明】。（大正25，680d，n.18）

[^152]: 參見《大智度論》卷25〈1 序品〉（大正25，246a22-247b2）、卷74〈57
    燈炷品〉（大正25，581a14-22）。

[^153]: 〔為〕－【宋】【元】【明】【聖】。（大正25，680d，n.19）

[^154]: 〔為〕－【宋】【元】【明】。（大正25，680d，n.20）

[^155]: 參見《大智度論》卷26〈1 序品〉（大正25，247b11-256b4）。

[^156]: 〔者〕－【石】。（大正25，680d，n.21）

[^157]: 想＝相【宋】【元】。（大正25，680d，n.22）

[^158]: 〔已〕－【宋】【元】【明】【聖】。（大正25，680d，n.23）

[^159]: 減＝咸【聖】。（大正25，680d，n.24）

[^160]: 參見《大智度論》卷4〈1 序品〉（大正25，90a22-91b21）、卷21〈1
    序品〉（大正25，219c8-220a12）、卷29〈1
    序品〉（大正25，273b20-275a5）。

[^161]: （1）奩（ㄌㄧㄢˊ）：1.古代盛梳妝用品的器具。《後漢書‧皇后紀‧光烈陰皇后》："視太后鏡奩中物，感動悲涕。"李賢
    注："奩，鏡匣也。"2.泛指盒匣一類的盛物器具。（《漢語大詞典》（二），p.1558）

    > （2）案：「立平如奩底」，像鏡匣的底一樣平穩的意思。

[^162]: 《大智度論》卷4〈1
    序品〉：「\^一者、足下安平立相：足下一切著地，間無所受，不容一針。\^\^」（大正25，90a27-29）

[^163]: 趺（ㄈㄨ）：1.同" 跗 "。腳背。2.同" 跗
    "。腳。（《漢語大詞典》（十），p.431）

[^164]: 《大般若波羅蜜多經》卷469〈76
    眾德相品〉：「\^如來足趺脩高充滿，柔軟妙好，與跟相稱，是為第七。\^\^」（大正7，376b26-27）

[^165]: （1）𨄔𨄔＝腨腨【元】【明】。（大正25，681d，n.2）

    > （2）𨄔（ㄕㄨㄢˋ）：同「腨」。脛骨後肉。（《漢語大字典》（六），p.3733）
    >
    > （3）腨（ㄕㄨㄢˋ）：脛肉，小腿肚子。《說文‧肉部》："腨，腓腸也。"（《漢語大字典》（三），p.2096）

[^166]: 尼俱盧樹（nyagrodha）：banyan（印度）榕樹。

[^167]: 軟＋（而）【宋】【元】【明】。（大正25，681d，n.3）

[^168]: （1）蜹＝虻【石】。（大正25，681d，n.5）

    > （2）蜹（ㄖㄨㄟˋ）：同「蚋」，蚊虫。（《漢語大字典》（四），p.2853）

[^169]: 頰（ㄐㄧㄚˊ）：1.臉的兩側從眼到下頜部分。（《漢語大詞典》（十二），p.311）

[^170]: （1）參見《大智度論》卷21〈1
    序品〉：「\^諸**青色**，如金精山。\^\^」（大正25，215b25-26）

    > （2）《佛說觀佛三昧海經》卷10〈12 觀佛密行品〉：
    >
    > \^力士長跪白船師言：「我此明珠有六種色：即以黃繒裹珠置之水中水即金色；復還收珠以白繒裹置之水中水即變白；收取復以綠繒裹置之水中，水色變作綠琉璃色；**收取以碧**^※^**繒裹置之水中，水即變作真金精色**；收取復以絳繒裹置之水中，水即變作車璩色；收取復以紫繒裹置之水中，水即變成天金剛色。水上復有紫摩尼光。」\^\^（大正15，696a21-29）
    >
    > ※碧：2.青綠色。3.青白色。（《漢語大詞典》（七），p.1066）

[^171]: （1）《大智度論》卷4〈1
    序品〉：「\^二十九者，真青眼相：如好青蓮華。\^\^」（大正25，91a13-14）

    > （2）《大般若波羅蜜多經》卷469〈76
    > 眾德相品〉：「\^如來眼睛紺青鮮白，紅環間飾皎潔分明，是二十九。\^\^」（大正7，376c21-22）

[^172]: 睫＝䀹【宋】，＝𥇒【元】【明】。（大正25，681d，n.6）

[^173]: （1）兜羅綿：1.棉。亦為草木花絮之總稱。（《漢語大詞典》（二），p.280）

    > （2）《一切經音義》卷11：「\^兜羅綿（上都侯反。梵語，細耎綿也。即柳花絮草、花絮等是也）。\^\^」（大正54，371b11）

[^174]: 肉＋（骨）【宋】【元】【明】【石】。（大正25，681d，n.7）

[^175]: 世界＝國土【石】。（大正25，681d，n.8）

[^176]: 〔則〕－【宋】【元】【明】【聖】。（大正25，681d，n.9）

[^177]: 《大般若波羅蜜多經》卷470〈76
    眾德相品〉：「\^善現！如來、應、正等覺成就如是諸相好故，身光任運能照三千大千世界無不遍滿，若作意時即能普照無量無邊無數世界，然為憐愍諸有情故，攝光常照面各一尋，若縱身光，即日月等所有光明皆悉不現，諸有情類便不能知晝夜、半月、月時、歲數，所作事業有不得成。\^\^」（大正7，378a4-10）

[^178]: 眾＋（生）【元】【明】。（大正25，681d，n.11）

[^179]: 《大般若波羅蜜多經》卷470〈76
    眾德相品〉：「\^佛聲任運能遍三千大千世界，若作意時即能遍滿無量無邊無數世界，然為利樂諸有情故，聲隨眾量不減不增。\^\^」（大正7，378a10-12）

[^180]: 上來已＝上已來【宋】【聖】【石】，＝從上已來【元】【明】。（大正25，681d，n.12）

[^181]: 〔品〕－【元】【明】。（大正25，681d，n.13）

[^182]: 《正觀》（6），p.212：《大智度論》卷86（大正25，665a23-b4）、卷87（大正25，674b12-18）、卷40（大正25，356a）。

[^183]: 中＝法【宋】【元】【明】【聖】。（大正25，681d，n.14）

[^184]: 悲＝愁【宋】【元】【明】【聖】。（大正25，681d，n.15）

[^185]: 〔貪〕－【宋】【元】【明】。（大正25，681d，n.16）

[^186]: 次復＝復次【宋】【元】【明】。（大正25，681d，n.17）

[^187]: 問＝門【聖】。（大正25，681d，n.18）

[^188]: 〔門〕－【宋】【元】【明】。（大正25，682d，n.1）

[^189]: （1）參見Lamotte（1944, p.264,
    n.1）：《大智度論》卷14（大正25，166c）；《六度集經》（44經）（大正3，25a15-c7）；《僧伽羅剎所集經》（大正4，119a）；《大莊嚴論經》（63經）（大正4，320a），（65經）（大正4，325c）；《賢愚經》（12經）（大正4，359c-360b），《金剛般若波羅蜜經》（大正8，750b）；《大般涅槃經》卷31（大正12，551a-b）；《大方等大集經》卷50（大正13，330b）；《阿育王傳》卷5（大正50，119b）；《大唐西域記》卷3（大正51，882b）；《經律異相》卷8（大正53，40b-c）。

    > （2）本生：羼提比丘。（印順法師，《大智度論筆記》［H013］p.402）

[^190]: （是）＋三【石】。（大正25，682d，n.2）

[^191]: 倍＝位【聖】。（大正25，682d，n.3）

[^192]: 〔見〕－【宋】【元】【明】。（大正25，682d，n.4）

[^193]: 大赦：對全國已判罪犯普遍赦免或減刑。（《漢語大詞典》（二）p.1368）

[^194]: 及：1.追上，趕上。2
    .至，到達。10.來得及。（《漢語大詞典》（一）p.635）

[^195]: 〔說〕－【宋】【元】【明】。（大正25，682d，n.5）

[^196]: 參見《維摩詰所說經》卷下〈11
    菩薩行品〉（大正14，553b29-553c13）。

[^197]: 〔慈〕－【聖】。（大正25，682d，n.6）

[^198]: （1）參見《妙法蓮華經》卷6〈23
    藥王菩薩本事品〉（大正9，53a5-54a12）。

    > （2）《法華經》：藥王燒身。（印順法師，《大智度論筆記》［H015］p.406）

[^199]: 緣＋（果報）【宋】【元】【明】。（大正25，682d，n.8）

[^200]: 有＝又【宋】【元】【明】。（大正25，682d，n.12）

[^201]: 《正觀》（6），p.212：《大智度論》卷4（大正25，91a20-b5）。又參見《大智度論》卷2（大正25，70b19-29）、卷25（大正25，244c-245a）。

[^202]: 故＝果【宋】【元】【明】。（大正25，683d，n.1）

[^203]: 〔為〕－【聖】。（大正25，683d，n.3）

[^204]: （1）〔法身大〕－【聖】。（大正25，683d，n.4）

    > （2）〔大〕－【石】。（大正25，683d，n.5）

[^205]: 「四念處」等三十七道品，參見《大智度論》卷19〈1
    序品〉（大正25，198c10-202b22）。

[^206]: 〔則〕－【宋】【元】【明】。（大正25，683d，n.6）

[^207]: 〔非處〕－【聖】。（大正25，683d，n.7）

[^208]: 〔者〕－【宋】【元】【明】。（大正25，683d，n.8）

[^209]: 〔力〕－【宋】【元】【明】。（大正25，683d，n.9）

[^210]: 〔而〕－【宋】【元】【明】。（大正25，683d，n.10）

[^211]: 作＝行【石】。（大正25，683d，n.11）

[^212]: 欲＝故【宋】【元】【明】。（大正25，683d，n.12）

[^213]: 瘡＝創【聖】【石】。（大正25，683d，n.14）

[^214]: 尚可得道，舍利弗不知而不度。（印順法師，《大智度論筆記》［H027］p.421）

[^215]: 利鈍根＝根利鈍【宋】【元】【明】。（大正25，683d，n.18）

[^216]: 七種道，即上所言「三惡道并人、天、阿修羅、涅槃道」。

    > 參見《大智度論》卷88〈78
    > 四攝品〉：「\^佛既知眾生二種性已，知其果報，善道、惡道種種差別。惡性者墮三惡道；善性者有四種道：人、天、阿修羅、涅槃道。\^\^」（大正25，683c2-4）

[^217]: 《正觀》（6），p.212：《大智度論》卷29（大正25，274b26-c4）。

[^218]: 現＋（相）【宋】【元】【明】。（大正25，684d，n.2）

[^219]: 又＝入【明】。（大正25，684d，n.3）

[^220]: 爪＝抓【宋】【宮】，＝瓜【明】，＝扴【石】。（大正25，684d，n.4）

[^221]: 案：「彌帝\[肄-聿+(入/米)\]力利」，或作「彌帝**隸尸**利」。參見印順法師，《大智度論》（標點本），p.3320校勘：原「力」乃「尸」字之誤。

[^222]: 腫＝朣【明】。（大正25，684d，n.5）

[^223]: 〔好〕－【宋】【元】【明】【宮】【聖】【石】。（大正25，684d，n.7）

[^224]: 密＝蜜【宋】【元】【明】【宮】。（大正25，684d，n.9）

[^225]: （1）參見《大寶積經》卷10〈3
    密迹金剛力士會〉（大正11，53b24-c5）。

    > （2）密迹經：現金色等光。（印順法師，《大智度論筆記》［H016］p.407）

[^226]: \[骨\*專\]＝膊【宋】【元】【明】【宮】。（大正25，684d，n.10）

[^227]: 三十二相之「肩圓好」（No.21）。

[^228]: （1）三十二相之「頂髻肉成」（No.32）。

    > （2）髻（ㄐㄧˋ）：1.在頭頂或腦後盤成各種形狀的髮髻。（《漢語大詞典》（十二），p.739）

[^229]: 髀（ㄅㄧˋ）：1.大腿骨。2.指股部，大腿。（《漢語大詞典》（十二），p.408）

[^230]: （1）三十二相之「足下二輪相」（No.2）。

    > （2）《大智度論》卷4〈1
    > 序品〉：「\^二者、足下二輪相：千輻輞轂，三事具足，自然成就，不待人工，諸天工師毘首羯磨，不能化作如是妙相。\^\^」（大正25，90a29-b2）

[^231]: 三十二相之「手足指長勝於餘人」（No.3），八十隨好之「指長纖圓」（No.14）。

[^232]: 八十隨好之「鼻直高好」（No.2）。

[^233]: 三十二相之「舌大、軟、薄，能覆面至耳髮際」（No.27）。

[^234]: 〔相〕－【宋】【元】【明】【宮】。（大正25，684d，n.13）

[^235]: 好＋（釋第七六品訖第七十七品上）【聖】。（大正25，684d，n.14）
