\`1616\`慧日佛學班第09期／福嚴推廣教育班第20期

**《大智度論》卷57**

**〈釋寶塔校量**[^1]**品第三十二**[^2]**〉**[^3]

**（大正25，463b16-467b20）**

釋厚觀（2010.10.09）

\^【**經**】

**\$壹、再明受持般若的利益**

> **\$（壹）不為刀箭所傷**[^4]
>
> **\$一、正明**
>
> 爾時佛告釋提桓因[^5]：「若有善男子、善女人聞是深般若波羅蜜，受持、親近、讀、誦、正憶念，不離薩婆若心，兩陣戰時，是善男子、善女人誦般若波羅蜜故，入軍陣中，終不失命，刀箭不傷。
>
> **\$二、釋因由：能離自他煩惱刀箭故**
>
> 何以故？是善男子、善女人長夜修行六波羅蜜，自除婬欲刀箭，亦除他人婬欲刀箭；自除瞋恚刀箭，亦除他人瞋恚刀箭；自除愚癡刀箭，亦除他人愚癡刀箭；自除邪見刀箭，亦除他人邪見刀箭；自除纏垢刀箭，亦（463c）除他人纏垢刀箭；自除諸結使刀箭，亦除他人結使刀箭。
>
> **\$三、結成**
>
> 憍尸迦！以是因緣，是善男子、善女人不為刀箭所傷。
>
> **\$（貳）不為水火眾惡所傷**
>
> **\$一、正明**
>
> 復次，憍尸迦！是善男子、善女人聞是深般若波羅蜜，受持、親近、讀、誦、正憶念，不離[^6]薩婆若心，若以毒藥薰、若以蠱道[^7]、若以火坑、若以深水、若欲刀殺、若與[^8]毒，\`1617\`如是眾惡皆不能傷。
>
> **\$二、釋因由**
>
> **\$（一）般若是大明呪，於般若中學，能離諸惱**
>
> 何以故？是般若波羅蜜是大明呪、是無上呪。
>
> 若善男子、善女人於是明呪中學，自不惱身，亦不惱他，亦不兩惱。
>
> **\$（二）人與法皆不可得故，能離諸惱**
>
> 何以故？是善男子、善女人不得我、不得眾生、不得壽命，乃至知者、見者皆不可得；[^9]不得[^10]色、受、想、行、識，乃至一切種智亦不可得。以不可得故，不自惱身，亦不惱他，亦不兩惱。
>
> **\$三、得益：三世諸佛學大明咒皆得無上菩提**
>
> 學是大明呪故，得阿耨多羅三藐三菩提；觀一切眾生心，隨意說法。
>
> 何以故？過去諸佛學是大明呪，得阿耨多羅三藐三菩提；當來諸佛學是大明呪，當得阿耨多羅三藐三菩提；今現在諸佛學是大明呪，得阿耨多羅三藐三菩提。
>
> **\$（參）但書寫供養般若，人、非人不得其便**
>
> **\$一、正明**
>
> 復次，憍尸迦！般若波羅蜜，若有但書寫經卷，於舍供養，不受、不讀[^11]，不誦、不說、不正憶念，是處若人、若非人不能得其便。[^12]
>
> **\$二、釋因由：諸天守護般若故**
>
> 何以故？是般若波羅蜜，為三千大千世界中四天王諸天乃至阿迦尼吒[^13]諸天子，及十方無量阿僧祇世界中諸四天王天乃至阿迦尼吒諸天所守護故。是般若波羅蜜所止處，諸天皆來供養、（464a）恭敬、尊重、讚歎，禮拜已去。是善男子、善女人，是般若波羅蜜，但書寫經卷，於舍供養，不受、不讀、不誦、不說、不正憶念，今世得如是功德。[^14]
>
> **\$\`1618\`三、舉菩提樹為證**
>
> 譬如若人、若畜生來入菩提樹下，諸邊內外；設人、非人來，不能得其便。[^15]
>
> 何以故？是處，過去諸佛於中得阿耨多羅三藐三菩提，未來諸佛、現在諸佛亦於中得阿耨多羅三藐三菩提；得佛已，施一切眾生無恐無畏，令無量阿僧祇眾生受天上、人中福樂，亦令無量阿僧祇眾生得須陀洹果，乃至得阿耨多羅三藐三菩提。以般若波羅蜜力故，是處得恭敬、禮拜，華香、瓔珞[^16]、擣[^17]香[^18]、澤香[^19]、幢蓋、伎[^20]樂供養。\^\^

【**論**】

**\$壹、再明受持般若的利益**[^21]

> **\$（壹）不為刀箭所傷**
>
> **\$一、釋疑：佛說「業因緣無能免者」，云何此中言「讀誦般若者不為刀箭所傷」**
>
> 問曰：現有受持、讀、誦，入於軍陣，為刀兵所傷，或至失命。又佛說：「業因緣，非空非海中，[^22]無有得免[^23]者。」[^24]是中佛何以故言「讀誦般若者，入軍陣中兵刃[^25]不傷，亦不失命」？
>
> 答曰：
>
> **\$（一）有二種業因緣，此中為不必受報故說**
>
> 有二種業因緣：一者、必應受報，二者、不必受報。[^26]
>
> 為必應受報故，《法句》[^27]中如是說。
>
> 此中為不必受報故，說「讀誦般若，兵刃不傷」。
>
> **\$（二）舉喻合法**
>
> 譬如大逆重罪應死之人，雖有強力、財寶，不可得免；有人罪輕，雖入死科[^28][^29]，理\`1619\`在可救，用力[^30]勢、財物，便得濟命，不救則死。
>
> 善男子亦如是，若無必受報罪，雖有死事來，至讀誦般若波羅蜜，則得濟度；若不讀誦，則不免死，是故不得言般若波羅蜜無有力勢。
>
> **\$二、釋因由**
>
> **\$（一）斷惡修善修集福慧，慈悲教化眾生除其惡心故**
>
> 復次，善男子、善女人若遠離惡法、調伏其心，煩惱折減，一心直[^31]信善法，無有疑悔；從久遠已來，修集福德、智慧，於一切眾生有慈悲心，教化眾生（464b），除去惡心。如是善男子，刀兵不傷，命不中斷。
>
> **\$（二）常行六度廣集福慧，除自他三毒刀箭故**
>
> 如佛自說因緣：「長夜行六波羅蜜，除己身及他身三毒刀箭。」五波羅蜜是福德，般若波羅蜜是智慧，[^32]以廣集此二事故，不中失命。
>
> **\$（貳）不為水火眾惡所傷**
>
> **\$一、略明如前「不為刀箭所傷」**
>
> 毒藥、水、火等，亦如是。
>
> **\$二、明般若是無上咒，能離眾惡**
>
> 復次，如外道神仙呪術力故，入水不溺、入火不熱、毒蟲不螫，何況般若波羅蜜是十方諸佛所因成就呪術！

**\$（參）但書寫供養般若，人非人不得其便**

> **\$一、釋疑：云何但書寫供養般若便得如是功德**
>
> 問曰：如上所說，是事可信；今此中不能受持、讀、誦、念般若等，但書寫、供養，云何得是功德？
>
> 答曰：是人所得功德，亦同於上。何以故？有人先已聞師說般若義，深入愛樂，然不識文字，違[^33]離師故[^34]，不能讀誦；而不惜財寶，雇人書寫，盡心種種供養，意與讀誦者同，故亦得功德。
>
> **\$二、釋因由：諸天守護般若故**
>
> 人不能得便者，諸天守護。
>
> **\$三、舉菩提樹為證**
>
> 是事難信，故佛以菩提樹為喻──佛以般若力故，於菩提樹下成無上道，無上道氣勢[^35]故，其處猶有威德，眾生入中，眾惡不得其便；何況般若波羅蜜是諸佛之母，善男子盡心供養而無功德？

\`1620\`\^【**經**】

**\$貳、校量功德**

> **\$（壹）以「供養般若」與「供養舍利」校量**
>
> **\$一、明「供養般若」勝「供養舍利」**
>
> **\$（一）天主問：「供養般若」與「供養舍利」，何者得福多**
>
> 釋提桓因白佛言：「世尊！若善男子、善女人書寫般若波羅蜜，華香、瓔珞乃至伎樂供養；若有人，佛般涅槃後，若供養舍利，若起塔供養、恭敬、尊重、讚歎，華香、瓔珞乃至伎樂供養──是二何者得福多？」
>
> **\$（二）佛反問令天主答**
>
> **\$1、佛反問：佛之一切種智及相好身依何法修學而得**
>
> 佛告釋提桓因：「我還問汝，隨汝意答我。於汝意云何？如佛得一切種智及得是身，從何道學，得是一切種智、得是身？」[^36]
>
> **\$2、天主答：依般若修學而得**
>
> 釋提桓因白佛言：「佛從般若波羅蜜中學，得一切種智及相好身。」[^37]
>
> **\$（三）佛述成，並顯「供養般若」勝「供養舍利」**
>
> **\$1、般若為本，舍利為末**
>
> **\$（1）不以相好身名為佛，得一切種智方名為佛**
>
> 佛告釋提桓因：「如是！如是！憍尸迦！佛從般若波羅蜜中學，得（464c）一切種智。
>
> 憍尸迦！不以是身名為佛，得一切種智故名為佛。
>
> 憍尸迦！是佛一切種智從般若波羅蜜中生。[^38]
>
> **\$（2）佛身是一切種智所依處，故佛涅槃後應供養舍利**
>
> 以是故，憍尸迦！是佛身，一切種智所依處，佛因是身得一切種智。
>
> 善男子當作是思惟：『是身，一切種智所依處。』是故我涅[^39]槃後舍利，當得供養。[^40]
>
> **\$\`1621\`2、「供養般若」勝「供養舍利」**
>
> **\$（1）供養般若即供養一切種智**
>
> 復次，憍尸迦！善男子、善女人若聞是般若波羅蜜，書寫、受持、親近、讀、誦、正憶念，華香、瓔珞、擣香、澤香、幢蓋、伎樂，恭敬、供養、尊重、讚歎，是善男子、善女人則為供養一切種智。
>
> **\$（2）供養般若得福勝供養舍利**
>
> 以是故，憍尸迦！若有善男子、善女人書是般若波羅蜜，若受持、親近、讀、誦、說、正憶念、供養、恭敬、尊重、讚歎，華香、瓔珞乃至伎樂；若復有善男子、善女人，佛般涅槃後，供養舍利，起塔，恭敬、尊重、讚歎，華香乃至伎樂。若有善男子、善女人，是般若波羅蜜，書、持、供養、恭敬、尊重、讚歎，華香、瓔珞乃至伎樂，是人得福多！
>
> **\$（3）釋因由**[^41]
>
> 何以故？
>
> 是般若波羅蜜中生五波羅蜜，生內空乃至無法有法空；四念處乃至十八不共法，一切三昧、一切禪定、一切陀羅尼，皆從般若波羅蜜中生；
>
> 成就眾生、淨佛世界，皆從般若波羅蜜中生；
>
> 菩薩家成就、色成就、資生之物成就、眷屬成就、大慈大悲成就，皆從般若波羅蜜中生；[^42]
>
> 剎利大姓、婆羅門大姓、居士大家，皆從是般若波羅蜜中生；
>
> 四天王天乃至阿迦尼吒天，須陀洹乃至阿羅漢、辟支佛、諸菩薩摩訶薩、諸佛，諸佛一切種智，皆從是般若波羅蜜中生。」
>
> **\$二、釋疑：供養般若得福甚多，云何閻浮提人不供養**
>
> **\$（一）天主問**
>
> 爾時，釋提桓因白佛言：「世尊！閻浮提人不供養般若波羅蜜，不恭敬、不尊重、不讚歎，為不知供養多（465a）所利益耶？」
>
> **\$（二）佛答**[^43]
>
> **\$1、佛反問答**
>
> **\$（1）第一反問答──閻浮提中幾人於三寶得不壞信、無疑，決了**
>
> **\$A、佛問**
>
> 佛告釋提桓因：「憍尸迦！於汝意云何？閻浮提中幾所人信佛不壞？信法[^44]、信僧不壞？幾所人於佛無疑？於法、於僧無疑？幾所人於佛決了？於法、於僧決了？」[^45]
>
> **\$\`1622\`B、天主答**
>
> 釋提桓因白佛言：「世尊！閻浮提人於佛、法、僧不壞信少，於佛、法、僧無疑、決了亦少。」[^46]
>
> **\$（2）第二反問答──閻浮提中幾人得三十七品乃至發菩提心行菩薩道**
>
> **\$A、佛問**
>
> 憍尸迦！於汝意云何？
>
> 閻浮提幾所人得三十七品、三解脫門、八解脫、九次第定、四無礙智、六神通？
>
> 閻浮提幾所人斷三結故，得須陀洹道？
>
> 幾所人斷三結，亦婬瞋癡薄故，得斯陀含道？
>
> 幾所人斷五下分結，得阿那含道？
>
> 幾所人斷五上分結，得阿羅漢？
>
> 閻浮提幾所人求辟支佛？
>
> 幾所人發阿耨多羅三藐三菩提心？」
>
> **\$B、天主答**
>
> 釋提桓因白佛言：「世尊！閻浮提中少所人得三十七品，乃至少所人發阿耨多羅三藐三菩提心。」
>
> **\$2、佛正答──閻浮提中少人得三不壞信乃至行菩薩道轉少**[^47]
>
> 佛告釋提桓因：「如是！如是！憍尸迦！少所人信佛不壞、信法不壞、信僧不壞，少所人於佛無疑、於法無疑、於僧無疑，少所人於佛決了、於法決了、於僧決了；憍尸迦！亦少所人得三十七品、三解脫門、八解脫、九次第定、四無礙智、六神通；憍尸迦！亦少所人斷三結得須陀洹、斷三結亦婬瞋癡薄得斯陀含、斷五下分結得阿那含、斷五上分結得阿羅漢，少所人求辟支佛；於是中亦少所人發阿耨多羅三藐三菩提心、於發心中亦少所人行菩薩道。[^48]
>
> **\$\`1623\`3、佛釋答──眾生前世不聞諸法不修諸善，乃至少有行菩薩道證無上菩提**[^49]
>
> **何以故？是眾生前世不見佛**、不聞法、不供養比丘僧，不布施、不持戒、不忍辱、不精進、不禪定、無智慧，不聞內空、外空乃至無法有法空，亦不聞不修四念處乃至十八不共法，亦不聞不修諸三昧門、諸（465b）陀羅尼門，亦不聞不修一切智、一切種智。
>
> 憍尸迦！以是因緣故，當知少所眾生信佛不壞、信法不壞、信僧不壞；乃至少所眾生求辟支佛道；於是中少所眾生發阿耨多羅三藐三菩提心，於發心中少所眾生行菩薩道，於是中亦少所眾生得阿耨多羅三藐三菩提。
>
> **\$4、佛證答──佛觀眾生遠離般若力故住阿鞞跋致地者少，多墮二乘地**[^50]
>
> 憍尸迦！我以佛眼見東方無量阿僧祇眾生發心，行阿耨多羅三藐三菩提心，行菩薩道；是眾生遠離般若波羅蜜方便力故，若一、若二住阿鞞跋致地，多墮聲聞、辟支佛地。南西北方、四維、上下，亦如是。
>
> **\$三、結勸**
>
> **\$（一）勸修般若及諸餘善法**
>
> **\$1、勸修般若**
>
> 以是故，憍尸迦！善男子、善女人發心求阿耨多羅三藐三菩提者，應聞般若波羅蜜，應受持、親近、讀、誦、說、正憶念；受持、親近、讀、誦、說、正憶念已，應書經卷，恭敬、供養、尊重、讚歎，香華、瓔珞乃至伎樂。
>
> **\$2、勸修諸餘善法**
>
> 諸餘善法入般若波羅蜜中者，亦應聞、受持乃至正憶念。
>
> 何等是諸餘善法？所謂檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜，內空、外空乃至無法有法空，諸三昧門、諸陀羅尼門，四念處乃至十八不共法，大慈大悲──如是等無量諸善法皆入般若波羅蜜中，[^51]是亦應聞、受持乃至正憶念。
>
> **\$（二）釋因由**[^52]
>
> **\$\`1624\`1、般若等是佛所學，我等亦應隨學**
>
> 何以故？是善男子、善女人當如是念：『佛本為菩薩時，如是行、如是學，所謂般若波羅蜜、禪波羅蜜、毘梨耶波羅蜜、羼提波羅蜜、尸羅波羅蜜、檀波羅蜜，內空、乃至無法有法空，諸三昧門、諸陀羅尼門，四念處乃至十八不共法，大慈大悲。如是等無量佛法，我等亦應隨學。
>
> **\$2、般若及無量餘善法是三乘所應學，亦是三乘法印**
>
> 何以故？般若波羅蜜是我等所尊，禪波羅蜜乃至（465c）無量諸餘善法亦是我等所尊。此是諸佛法印，諸辟支佛、阿羅漢、阿那含、斯陀含、須陀洹法印。諸佛學是般若波羅蜜乃至一切種智得度彼岸，諸辟支佛、阿羅漢、阿那含、斯陀含、須陀洹亦學是般若波羅蜜乃至一切智[^53]得度彼岸。』[^54]
>
> **\$3、般若等是五乘人所依止故**
>
> 以是故，憍尸迦！若善男子、善女人，若佛在世、若般涅槃後，應依止般若波羅蜜、禪波羅蜜、毘梨耶波羅蜜、羼提波羅蜜、尸羅波羅蜜、檀波羅蜜，乃至一切種智亦應依止。
>
> 何以故？是般若波羅蜜乃至一切種智是諸聲聞、辟支佛、菩薩摩訶薩及一切世間天、人、阿修羅所可依止。\^\^

【**論**】

**\$貳、校量功德**

> **\$（壹）以「供養般若」與「供養舍利」校量**
>
> **\$一、明「供養般若」勝「供養舍利」**
>
> **\$（一）天主問：「供養般若」與「供養舍利」，何者得福多**
>
> **\$1、釋疑：佛已種種讚般若功德殊勝，云何天主更以供養舍利功德與般若校量**
>
> 問曰：佛已種種讚般若功德，今釋提桓因何故以舍利校[^55]般若功德多少？
>
> 答曰：信根多者，憙供養舍利；慧根多者，好讀誦經法。是故問：「有人書經供養，有人供養舍利，何所為多？」
>
> **\$2、釋供養具華香、瓔珞等**
>
> 「\^華香、瓔珞\^\^」等義，如先說。[^56]
>
> **\$（二）佛反問令天主答**
>
> 「\^於汝意云何\^\^」者，四事答[^57]中，此是反問答。是故佛即反問釋提桓因。
>
> \`1625\`或有人供養舍利得福德多，或有人供養般若波羅蜜得福德亦多，隨人心故，佛不得一定答，是故反問。[^58]
>
> **\$（三）佛述成，並顯一切善法及善果、聖果等皆從般若生，故「供養般若」勝「供養舍利」**
>
> **\$1、般若生五度、十八空乃至一切種智等善法**
>
> **\$（1）般若生五度**
>
> 「\^從般若波羅蜜中生五波羅蜜\^\^」者，後品中佛自說：「無方便智慧布施迴向，不名檀波羅蜜。」[^59]
>
> **\$（2）般若生十八空乃至一切種智**
>
> 十八空即是智慧，[^60]智慧因緣故，生四念處乃至一切種智。雖非盡是智慧，以性同故，以智慧為主，是故言「從般若生」。[^61]
>
> **\$2、般若生剎利大姓乃至諸佛**
>
> **\$（1）得般若實相則能通達布施、持戒，若不得般若實相則不能通達**
>
> 行般若波羅蜜，得諸法實相，於布施、持戒等通達；若不得般若實相，不能通達布施、持戒。何以故？
>
> **\$A、若不得般若實相則不能通達布施、持戒，不知罪福**
>
> 若一切法空，則無罪無福，何用布（466a）施、持戒？
>
> 若諸法實有相，不應從因緣生，先已有故。
>
> 若眾生是**常**，則譬如虛空，亦無死者；若**無常**，神則隨身滅，亦無後世罪福。若無**眾生**，何有殺罪？如是亦無不殺生戒等。
>
> **\$B、若得般若實相則能用中道通達布施、持戒**
>
> 若得是般若波羅蜜實相法，則不墮有無二邊，用中道通達布施、持戒等。[^62]
>
> **\$\`1626\`（2）依般若實相通達布施、持戒等，得剎利大姓乃至諸佛等果報**
>
> 以此布施、持戒等果報故，有剎利大姓乃至諸佛。
>
> **\$二、釋疑：供養般若得福甚多，云何閻浮提人不供養**
>
> **\$（一）天主問**
>
> 問曰：閻浮提人多貪利福德，何以不供養般若波羅蜜？
>
> **\$（二）佛答**
>
> 答曰：
>
> **\$1、佛反問答**
>
> **\$（1）第一反問答──閻浮提中幾人於三寶得不壞信、無疑，決了**
>
> **\$A、閻浮提中智人少故，不知供養般若，佛欲令天主自說故反問答**
>
> 智人少故，不知供養般若，無咎；譬如金寶，盲者不識。
>
> 以閻浮提人但信三尊[^63]者少，何況知而能行？
>
> 佛欲令釋提桓因自說，故反問：「有幾許人於三尊得不壞信」等。
>
> **\$B、明「不壞信」、「無疑」、「決了」之別**
>
> 問曰：「不壞信」、「無疑」、「決了」[^64]，有何差別？
>
> 答曰：
>
> **\$（A）第一說：無有差別**
>
> 有人言：無有差別；佛莊嚴種種說，開悟人心故。
>
> **\$（B）第二說：以決了故無疑，以無疑故得不壞信**
>
> 有人言：於三寶中得不壞信。何以知之？以無疑故。何以知無疑？以決了故。
>
> **\$※ 因論生論：無疑、決了有何差異**
>
> 問曰：「無疑」、「決了」有何異？
>
> 答曰：初信三寶故是「無疑」，智慧究竟故是「決了」；譬如渡水，初入是「無疑」，出彼岸是「決了」。
>
> **\$（C）第三說：三分力是信不壞，四分力是無疑，正見分力是決了**
>
> 三分聖戒力[^65]故信不壞，四[^66]分力[^67]故是無疑，正見分力故是決了。
>
> **\$\`1627\`（D）第四說：見諦道是不壞信，思惟道是無疑，無學道是決了**
>
> 復次，見諦道中是不壞信，思惟道中是無疑，無學道中是決了。
>
> 如是等種種分別。
>
> **\$（2）第二反問答──閻浮提中幾人得三十七品乃至發菩提心行菩薩道**
>
> **\$A、佛問**
>
> 是三事[^68]得何果報？
>
> 從三十七品至六神通，是有為果；三結盡乃至煩惱及習盡，是無為果──得如是等果報。
>
> **\$B、天主答**
>
> 釋提桓因有報生知他心，亦曾以天耳聞諸道差別，又以是大菩薩利根，入觀眾生心三昧故，得知諸道差別，是故答佛：「深信者少。」
>
> **\$2、佛正答──閻浮提中少人得三不壞信乃至求佛道轉少**
>
> 從須陀洹乃至初發心求佛道轉少，轉少故不知供養般（466b）若。
>
> **\$3、佛釋答──眾生前世不聞諸法不修諸善，乃至少有行菩薩道證無上菩提**
>
> 何以故少？前世生死中，不聞三寶名，乃至不聞一切種智名。
>
> **\$4、佛證答──佛觀眾生遠離般若力故住阿鞞跋致地者少，多墮二乘地**
>
> 佛欲證上事故說：「我今以佛眼觀十方無量阿僧祇眾生發無上道，離般若方便力故，若一、若二住阿毘跋致地。」[^69]
>
> **\$三、結勸**
>
> **\$（一）釋「諸餘善法入般若中」**
>
> 「\^諸餘善法入般若波羅蜜\^\^」者，是諸餘經，所謂《法華經》[^70]、《密迹經》等。
>
> 十二部經中義同般若者，雖不名為般若波羅蜜經，然義理即同般若波羅蜜。[^71]
>
> **\$（二）釋疑：云何二乘亦學般若等得至彼岸**
>
> 問曰：云何須陀洹亦學般若波羅蜜乃至一切種智，得到彼岸？
>
> 答曰：此中六波羅蜜、三解脫門、三十七品等乃至一切種智，此非獨菩薩法，三乘共有，各隨分學。[^72]
>
> \^【**經**】
>
> **\$（貳）以「供養般若」與「造寶塔供養」校量**
>
> **\$一、佛舉寶塔校量**
>
> **\$\`1628\`（一）以一寶塔校量**
>
> 憍尸迦！若有善男子、善女人，佛般涅槃後，為供養佛故，作七寶塔，高一由旬，天香、天華、天瓔珞、天擣香、天澤香、天衣、天幢蓋、天伎樂供養、恭敬、尊重、讚歎。憍尸迦！於汝意云何？是善男子、善女人從是因緣得福多不？
>
> 釋提桓因言：「世尊！甚多！甚多！」
>
> 佛言：「不如是善男子、善女人聞是般若波羅蜜，書寫、受持、親近、正憶念，不離薩婆若心，亦供養、恭敬、尊重、讚歎，若花香、瓔珞、擣香、澤香、幢蓋、伎樂供養。是善男子、善女人，福德多。」[^73]
>
> **\$（二）以滿閻浮提寶塔校量**
>
> 佛告釋提桓因憍尸迦：「置[^74]一七寶塔。若善男子、善女人供養佛故，佛般涅槃後，起七寶塔，滿閻浮提，皆高一由旬，恭敬、尊重、讚歎，華香、瓔珞、幢蓋、伎樂供養。憍尸迦！於汝意云何？是善男子、善女人得福多不？」
>
> 釋提桓因言：「世尊！其福甚多！」
>
> 佛言：「不如是善男子、善女人如前供養般若波羅蜜，其福甚多。
>
> **\$（三）以滿四天下寶塔校量**
>
> 憍尸迦！復置一閻浮提滿中七（466c）寶塔。有善男子、善女人供養佛故，佛般涅槃後，起七寶塔，滿四天下[^75]，皆高一由旬，供養如前。憍尸迦！於汝意云何？是善男子、善女人，其福多不？」
>
> 釋提桓因言：「甚多！甚多！」
>
> 佛言：「不如是善男子、善女人書持般若波羅蜜，恭敬、尊重、讚歎，華香乃至伎樂供養，其福甚多。
>
> **\$（四）以滿小千世界寶塔校量**
>
> 憍尸迦！復置四天下滿中七寶塔。若有善男子、善女人供養佛故，佛般涅槃後，起七寶塔，滿小千世界，皆高一由旬，供養如前。憍尸迦！於汝意云何？是善男子、善女人，其福多不？」
>
> 釋提桓因言：「甚多！甚多！」
>
> \`1629\`佛言：「不如是善男子、善女人書是般若波羅蜜，受持、恭敬、尊重、讚歎，華香乃至伎樂供養，其福甚多。
>
> **\$（五）以滿二千中世界寶塔校量**
>
> 憍尸迦！復置小千世界滿中七[^76]寶塔。若有善男子、善女人供養佛故，佛般涅槃後，起七寶塔，滿二千中世界，皆高一由旬，供養如前；不如供養般若波羅蜜其福甚多。
>
> **\$（六）以滿三千大千世界寶塔校量**
>
> 復置二千中世界七寶塔。若有善男子、善女人供養佛故，佛般涅槃後，起七寶塔，滿三千大千世界，皆高一由旬，盡形壽供養，天華、天香、天瓔珞乃至天伎樂。於汝意云何？是善男子、善女人得福多不？」
>
> 釋提桓因言：「世尊！甚多！甚多！」
>
> 佛言：「不如是善男子、善女人書持是般若波羅蜜，恭敬、尊重、讚歎，華香乃至伎樂供養，其福甚多。
>
> **\$（七）以滿三千大千世界中一一眾生起七寶塔校量**
>
> 復置三千大千世界中七寶塔。若三千大千世界中眾生，一一眾生供養佛故，佛般涅槃後，各起七寶塔，恭敬、尊重、讚歎，花香乃至伎樂供養。若有善男子、善女人書持般若波羅蜜，乃至正憶念，不離薩婆若心，亦恭敬、尊重、讚歎，華香、瓔珞乃（467a）至伎樂供養，是人得福甚多。」
>
> **\$二、天主領解**
>
> **\$（一）天主自明所悟，顯供養般若福德為勝**
>
> 釋提桓因白佛言：「如是！如是！世尊！是人供養、恭敬、尊重、讚歎是般若波羅蜜，則為供養過去、未來、現在佛！
>
> 世尊！若十方如恒河沙等世界眾生，一一眾生供養佛故，佛般涅槃後，各起七寶塔，高一由旬，是人若一劫、若減一劫，恭敬、尊重、讚歎，華香乃至伎樂供養。世尊！是善男子、善女人得福多不？」
>
> 佛言：「甚多！」
>
> 釋提桓因言：「若有善男子、善女人書持是般若波羅蜜，乃至正憶念，亦恭敬、尊重、讚歎，華香乃至伎樂供養，其福大多！
>
> **\$（二）釋因由：一切善法皆入般若中，般若是諸佛法印故**
>
> 何以故？世尊！一切善法皆入般若波羅蜜中，所謂十善道，四禪、四無量心、四無色定，三十七品，三解脫門──空、無相、無作，四諦──苦諦、集諦、滅諦、道諦，六神通、八解脫、九次第定，檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜，內空乃至無法有法空，諸三昧門、諸陀羅尼門，佛十力、四無所畏、四無礙智、大慈大悲、十八不共法，一切智、道種智、一切種智。
>
> 世尊！是名一切諸佛法印。[^77]是法中，一切聲聞及辟支佛、過去未來現在諸佛學是法印得度彼岸。」\^\^
>
> \`1630\`【**論**】釋曰：
>
> **\$（貳）以「供養般若」與「造寶塔供養」校量**
>
> **\$一、佛舉寶塔校量**
>
> **\$（一）佛更欲說般若無量功德故，以寶塔譬喻證之**
>
> 般若波羅蜜，若聞、受持、誦、讀等，有無量功德；更欲說故，以現事譬喻證之。
>
> 人見土塔高大，即時生心，謂是塔主福德極大，何況七寶起塔，高一由旬！是故佛以塔為喻。
>
> **\$（二）辨所造寶塔之假實**
>
> 問曰：是塔為實[^78]、為假？
>
> 答曰：
>
> **\$1、以喻令解意，不應問虛實**
>
> 佛欲使人解知分別福德多小[^79]故，作是譬喻，不應問其虛實！
>
> **\$2、有實、有假**
>
> 有人言：有實、有假。
>
> **\$（1）實有塔**
>
> 如迦葉佛般涅槃後，有國王名吉梨姞[^80]。爾時，人壽二萬（467b）歲；是王為供養舍利故，起七寶塔，高五十里。[^81]又過去世有轉輪王，名德主，一日起五百塔，高五百由旬。
>
> **\$（2）假喻塔**
>
> 此言「滿三千大千世界」，是事假喻。
>
> **\$3、皆是實有**
>
> 有人言：皆是實有。
>
> 如小國王隨力起七寶塔；大王能起一由旬七寶塔，或過一由旬；小轉輪王能起七寶塔滿四天下；大轉輪王能起七寶塔過四天下；梵天王主三千大千世界，是佛弟子，能心生變化，起塔高至梵天，滿三千大千世界；或有菩薩得陀羅尼門、諸三昧門，深行六波羅蜜故，佛滅度後，能起七寶塔滿三千大千世界。
>
> **\$（三）釋經文**
>
> **\$1、釋「滿閻浮提乃至滿三千大千世界起七寶塔」**
>
> 「滿」者，舉其多故，不言間不容間。
>
> **\$2、釋「一一眾生各起七寶塔供養佛」**
>
> 後言「\^一一眾生\^\^」[^82]者，施主多故福德多。
>
> **\$\`1631\`二、天主領解**
>
> **\$（一）得福因緣：一切善法皆攝在般若中故**
>
> 佛[^83]是中自說得福因緣：「十善道乃至一切種智皆攝在般若波羅蜜中。」和合是法，名為般若波羅蜜。[^84]
>
> **\$（二）佛、二乘及人天中樂，皆因般若而有，故應供養**
>
> 是般若中但出生佛，尚應當供養，何況出生三乘及人天中樂，皆因般若波羅蜜有而不供養？[^85]
>
> **\$三、結：供養般若得福勝**
>
> 舍利是無記法，是諸善法所依止處故，後乃能與人果報；行般若波羅蜜，即時得果，後亦得報。

**〈釋述誠**[^86]**品第三十三**[^87]**〉**[^88]

**（大正25，467b21-468a9）**

\^【**經**】

**\$壹、佛述成，歎供養般若功德無邊**

> **\$（壹）佛印可帝釋，並讚歎供養般若功德無量無邊**
>
> 爾時，佛告釋提桓因：「如是！如是！憍尸迦！是諸善男子、善女人書是般若波羅蜜，持經卷受學，親近、讀、誦、說、正憶念，加復供養華香、瓔珞、擣香、澤香、幢蓋、伎樂，當得無量無數、不可思議、不可稱量、無邊福德！
>
> **\$（貳）釋因由：諸善法乃至一切種智皆從般若生故**
>
> 何以故？
>
> **\$一、諸佛一切智、一切種智**
>
> 諸佛一切智、一切種智，皆從般若波羅蜜中生。
>
> **\$二、諸菩薩波羅蜜**
>
> 諸菩薩摩訶薩禪波羅蜜、毘梨耶波羅蜜、羼提波羅蜜、尸羅波羅蜜、檀波羅蜜，皆從\`1632\`般若波羅（467c）蜜中生。
>
> **\$三、十八空乃至十八不共法**
>
> 內空乃至無法有法空，四念處乃至十八不共法，皆從般若波羅蜜中生。
>
> **\$四、諸佛五眼**
>
> 諸佛五眼[^89]，皆從般若波羅蜜中生。
>
> **\$五、成就眾生乃至諸佛法**
>
> 成就眾生、淨佛世界、道種智、一切種智、諸佛法，皆從般若波羅蜜中生。
>
> **\$六、三乘**
>
> 聲聞乘、辟支佛乘、佛乘，皆從般若波羅蜜中生。

**\$貳、校量功德**

> **\$（壹）明「供養般若」勝「供養寶塔」**
>
> 以是故，憍尸迦！善男子、善女人書是般若波羅蜜，受持經卷，親近、讀、誦、說、正憶念，加復供養華香乃至伎樂，過出前供養七寶塔，百分、千分、千億萬分，乃至算數譬喻所不能及！
>
> **\$（貳）釋因由：若般若在世，則三寶不滅，眾善皆現於世**
>
> 何以故？
>
> 憍尸迦！若般若波羅蜜在於世者，佛寶、法寶、比丘僧寶終不滅。[^90]
>
> 若般若波羅蜜在於世者，十善道、四禪、四無量心、四無色定、檀波羅蜜乃至般若波羅蜜、四念處乃至十八不共法、一切智、一切種智，皆現於世。
>
> 若般若波羅蜜在於世者，世間便有剎利大姓、婆羅門大姓、居士大家，四天王天乃至阿迦尼吒諸天，須陀洹果乃至阿羅漢果、辟支佛道、菩薩摩訶薩、無上佛道、轉法輪、成就眾生、淨佛世界。」\^\^

【**論**】釋曰：

**\$壹、佛述成，歎供養般若功德無邊**

上帝釋答佛，言：「供養般若，福德甚多。」

更有大天，以帝釋非一切智人故，所說或錯，是以佛印[^91]可所說，言：「\^如是！如是！\^\^」

**\$\`1633\`貳、校量功德**

> **\$（壹）明般若在世，則三寶不滅之理由**
>
> 問曰：若般若波羅蜜相，一切諸觀滅，語言道斷，不生不滅，如虛空相；今何以說「般若在世者，三寶不滅」？
>
> 答曰：
>
> **\$一、約實相般若說：有佛、無佛，常住不滅**
>
> 般若波羅蜜體性，有佛、無佛，常住不滅。[^92]
>
> **\$二、約文字般若說般若在世**
>
> 此言「\^在世\^\^」者，所謂般若經卷，可修習讀誦者，是因中說果。
>
> 譬如井深，綆[^93]短不及，便言「失井」，井實不失；般若波羅蜜實相如深井，經卷名為綆，行者不能書（468a）寫、修習，故言「滅」。
>
> **\$（貳）釋疑：「若般若在世則三寶不滅」之後，云何復說「眾善皆現於世」**
>
> 問曰：若說「\^三寶\^\^」，盡攝[^94]一切善人、善法，何以復言「般若在世者，世間有十善道乃至一切種智」？
>
> 答曰：
>
> **\$一、諸法及諸道，皆是廣解三寶中義**
>
> 此諸法及諸道，皆廣解三寶中義。
>
> **佛寶**者，佛法所攝無學五眾。[^95]
>
> **法寶**者，第三諦，所謂涅槃，除四沙門[^96]所攝學無學功德，餘殘辟支佛功德、菩薩功德。
>
> **僧寶**者，四向、四果學無學五眾。[^97]
>
> **\$二、十善道乃至四無量等，皆是道方便門故別說**
>
> 餘十善道、四禪、四無量等皆是道方便門，是故別說。

[^1]: 校量：1.衡量，考查。2.較量，計較。（《漢語大詞典》（四），p.1003）

[^2]: （（釋寶...二））十字＝（（釋大明品第三十二））八字【宋】【元】【明】，但文中第八字二下明本有經作寶塔大明品七字夾註，（（釋第三十二品大明品））九字【宮】。（大正25，463d，n.24）

[^3]: （（大智...七））十八字＝（（大智度經論卷第五十七釋第卅一品訖第卅二品））二十字【聖】，（（摩訶般若波羅蜜經寶塔校量品第卅一五十九））十九字【石】。（大正25，463d，n.23）

[^4]: （1）**般若功德**：刀箭水火等不傷。（印順法師，《大智度論筆記》［E010］p.304）

    > （2）《大品經義疏》卷6：「\^不橫死果有二：第一、明刀箭不傷，二、明水火等不害。初明刀箭不傷中有二：第一、正離橫死果，二、『**何以故』**下，釋意云：斷三毒是內，刀箭在內；自他既兩除，外刀箭刀^※^等則不害也。內無故果無也。\^\^」（卍新續藏24，267c6-10）
    >
    > ※案：「刀」字疑剩。（卍新續藏24，267d，n.8）

[^5]: 因＋（憍尸迦）【石】。（大正25，463d，n.27）

[^6]: 離＝坑【聖】。（大正25，463d，n.30）

[^7]: （1）蠱：3.傳說一種人工培育的毒蟲。6.誘惑，迷亂。（《漢語大詞典》（八），p.999）

    > （2）蠱道：蠱術。（《漢語大詞典》（八），p.1000）
    >
    > （3）〔唐〕慧琳，《一切經音義》卷6：「\^蠱道：姑五反，《韻英》云：蠱毒媚惑人也。《韻詮》云：蠱、蠱物病害人亦蠱毒也。《字書》云：蠧神也。《說文》云：腹中蟲也，從蟲從皿。或作蛄，或有音野，道者方言不同耳。蟲音逐融反，蠧音都固反，皿音明秉反。\^\^」（大正54，321a16-17）

[^8]: 與＝以【石】。（大正25，463d，n.31）

[^9]: **般若功德**：行六度故不得我故。（印順法師，《大智度論筆記》〔E010〕p.304）

[^10]: 得色＝可得【宮】。（大正25，463d，n.35）

[^11]: 讀＝讚【宮】。（大正25，463d，n.36）

[^12]: 《大般若波羅蜜多經》卷428〈30
    窣堵波品〉：「\^復次，憍尸迦！若善男子、善女人等書此般若波羅蜜多大神呪王，置清淨處供養恭敬、尊重讚歎，雖不聽聞、受持、讀誦、精勤修學、如理思惟，亦不為他開示分別，而此住處國邑王都人、非人等，不為一切災橫疾疫之所傷害。\^\^」（大正7，151c5-10）

[^13]: 《一切經音義》卷22：「\^阿迦尼吒天（具云『阿迦尼瑟吒』，言『阿迦』者，『色』也；『尼瑟吒』，『究竟』也。言其色界十八天中此最終極也）。\^\^」（大正54，443a16-18）

[^14]: 《大般若波羅蜜多經》卷428〈30
    窣堵波品〉：「\^何以故？憍尸迦！如是般若波羅蜜多大神呪王隨所住處，為此三千大千世界及餘十方無邊世界所有四大王眾天乃至色究竟天并諸龍神、阿素洛等，常來守護，供養恭敬、尊重讚歎，不令般若波羅蜜多大神呪王有留難故。憍尸迦！是善男子、善女人等，但書般若波羅蜜多大神呪王，置清淨處供養恭敬、尊重讚歎，尚獲如是現法利益，況能聽聞、受持、讀誦、精勤修學、如理思惟，及廣為他開示分別！當知是輩功德無邊，速證菩提利樂一切。\^\^」（大正7，151c10-20）

[^15]: 《大般若波羅蜜多經》卷428〈30
    窣堵波品〉：「\^譬如有人或傍生類入菩提樹院，或至彼院邊，人、非人等不能傷害。\^\^」（大正7，151c26-27）

[^16]: 瓔珞＝纓絡【明】下同。（大正25，464d，n.5）

[^17]: 擣＝揭【石】。（大正25，464d，n.6）

[^18]: 《一切經音義》卷11：「\^擣香（多老反。末香也，古人語：『朴』，故云『擣香』也）\^\^」（大正54，375-b21）

[^19]: 〔唐〕澄觀，《大方廣佛華嚴經疏》卷16：「\^澤香，即塗香也。\^\^」（大正35，625c29）

[^20]: 伎＝妓【元】【明】下同。（大正25，464d，n.7）

[^21]: **般若功德**：刀箭水火等不傷。（印順法師，《大智度論筆記》［E010］p.304）

[^22]: 法句經：非空非海中。（印順法師，《大智度論筆記》［H006］p.393）

[^23]: 免＝勉【石】。（大正25，464d，n.9）

[^24]: （1）《法句經》卷上〈1
    無常品〉：「\^非空非海中，非入山石間，無有地方所，脫之不受死。\^\^」（大正4，559b6-7）

    > （2）《法句經》卷上〈17
    > 惡行品〉：「\^非空非海中，非隱山石間，莫能於此處，避免宿惡殃。\^\^」（大正4，565a24-25）

[^25]: 刃＝刀【聖】【石】。（大正25，464d，n.10）

[^26]: ┌必應受報

    > 二種業 ┴不必受報　　（印順法師，《大智度論筆記》［B019］p.146）

[^27]: 《法句經》卷上〈1 無常品〉（大正4，559b6-7）、卷上〈17
    惡行品〉（大正4，565a24-25）。

[^28]: （1）科：4.法規，刑律。5.審理獄訟，判刑。（《漢語大詞典》（八），p.48）

    > （2）科＝料【宋】【元】【明】【宮】。（大正25，464d，n.13）

[^29]: 科＝料【宋】【元】【明】【宮】。（大正25，464d，n.13）

[^30]: 力＝刀【聖】。（大正25，464d，n.14）

[^31]: 直＝真【聖】。（大正25，464d，n.18）

[^32]: （1）**六度**：前五福，第六慧。（印順法師，《大智度論筆記》［E007］p.298）

    > （2）六度配二嚴。（印順法師，《大智度論筆記》［E018］p.316）

[^33]: 違＝遠【石】。（大正25，464d，n.27）

[^34]: 故＝教【元】【明】【石】。（大正25，464d，n.28）

[^35]: 氣勢＝力勢【宋】【元】【明】，＝力熟【宮】。（大正25，464d，n.30）

[^36]: 《大般若波羅蜜多經》卷428〈30
    窣堵波品〉：「\^佛告憍尸迦：『我還問汝，當隨意答。於意云何？如來所得一切相智及相好身，依何等法修學而得？』\^\^」（大正7，152a25-27）

[^37]: （1）《大般若波羅蜜多經》卷428〈30
    窣堵波品〉：「\^天帝釋言：『世尊！如來所得一切相智及相好身，依此般若波羅蜜多甚深經典修學而得。』\^\^」（大正7，152a27-29）

    > （2）《大品經義疏》卷6：「\^天主答云：『般若是本，舍利是末。』\^\^」（卍新續藏24，268c7）

[^38]: 《大般若波羅蜜多經》卷428〈30
    窣堵波品〉：「\^佛言：『憍尸迦！如是！如是！如汝所說。我依般若波羅蜜多甚深經典修學故，得一切相智及相好身。何以故？憍尸迦！不學般若波羅蜜多甚深經典，證得無上正等菩提無有是處。憍尸迦！非但獲得相好身故說名如來、應、正等覺，要由證得一切相智故名如來、應、正等覺。』\^\^」（大正7，152a29-b6）

[^39]: （般）＋涅【石】。（大正25，464d，n.36）

[^40]: 《大般若波羅蜜多經》卷428〈30
    窣堵波品〉：「\^憍尸迦！如來所得一切相智，要由般若波羅蜜多為因而起；佛相好身但為依處，若不依止佛相好身，一切相智無由而起。是故般若波羅蜜多正為因起一切智智，欲令此智現前相續故，復修集佛相好身。此相好身若非遍智所依處者，一切天、龍、人、非人等不應竭誠供養恭敬，以相好身與佛遍智為所依止故，諸天、龍神、人、非人等供養恭敬。由此緣故，我涅槃後，諸天、龍神、人、非人等供養恭敬我設利羅。\^\^」（大正7，152b6-15）

[^41]: 般若：能生、能受一切善法。（印順法師，《大智度論筆記》〔E002〕p.288）

[^42]: 《大般若波羅蜜多經》卷428〈30
    窣堵波品〉：「\^能辦菩薩摩訶薩族姓圓滿、色力圓滿、財寶圓滿、眷屬圓滿故，能辦一切大慈、大悲、大喜、大捨故。\^\^」（大正7，152c14-16）

[^43]: 《大品經義疏》卷6：\^「『**爾時，釋自**^※^**佛』**下第五釋為二：初、疑，二、釋疑。

    > 釋疑中四：第一、反問答，第二、正答，第三、釋答，第四、證答。」\^\^（卍新續藏24，268a5-6）
    >
    > ※案：「自」疑「白」，次同。（卍新續藏24，268d，n.1）

[^44]: 法＋（不壞）【石】。（大正25，465d，n.1）

[^45]: 《大般若波羅蜜多經》卷428〈30
    窣堵波品〉：「\^佛告憍尸迦：『我還問汝，當隨意答。於意云何？贍部洲內有幾許人**成佛證淨、成法證淨、成僧證淨**？有幾許人**於佛無疑、於法無疑、於僧無疑**？有幾許人**於佛究竟、於法究竟、於僧究竟**？』\^\^」（大正7，152c26-153a2）

[^46]: 《大般若波羅蜜多經》卷428〈30
    窣堵波品〉：「\^天帝釋言：『世尊！贍部洲內有少許人成佛證淨、成法證淨、成僧證淨，乃至有少許人發心定趣諸佛無上正等菩提。』」（大正7，153a10-12）

[^47]: 《大品經義疏》卷6：「**『佛告釋：如是！如是！**』下第二正答，既一切門少，當知^※^般若固行少，不便疑也。\^\^」（卍新續藏24，268a14-15）

    > ※案：「知」下一有「信」字。（卍新續藏24，268d，n.2）

[^48]: 《大般若波羅蜜多經》卷428〈30
    窣堵波品〉：「\^爾時，佛告天帝釋言：『如是！如是！如汝所說。憍尸迦！贍部洲內極少分人**成佛證淨**、**成法證淨**、**成僧證淨**，轉少分人**於佛無疑**、**於法無疑**、**於僧無疑**，乃至轉少分人發心**定趣諸佛無上正等菩提**，轉少分人既發心已**精勤修習趣菩提行**，轉少分人精勤修習菩提行已**證得無上正等菩提**。

    > 何以故？憍尸迦！諸有情類流轉生死，無量世來多不見佛，不聞正法，不親近僧，不行布施，不持淨戒，不修安忍，不起精進，不習靜慮，不學般若；不聞內空，不修內空，乃至不聞無性自性空，不修無性自性空；不聞四念住，不修四念住，廣說乃至不聞十八佛不共法，不修十八佛不共法，不聞一切三摩地門，不修一切三摩地門；不聞一切陀羅尼門，不修一切陀羅尼門；不聞一切智，不修一切智，不聞道相智、一切相智，不修道相智、一切相智。
    >
    > 憍尸迦！由是因緣，當知於此贍部洲中極少分人成佛證淨、成法證淨、成僧證淨，轉少分人於佛無疑、於法無疑、於僧無疑，乃至轉少分人發心定趣諸佛無上正等菩提，轉少分人既發心已精勤修習趣菩提行，轉少分人精勤修習菩提行已證得無上正等菩提。』\^\^」（大正7，153a12-b6）

[^49]: 《大品經義疏》卷6：「\^『**何以故？是眾生無**^※^**世不見佛』**下第三釋答，今數論及地論人有所得解義，有佛可見，有法可聞。此至不見佛，不聞法也。\^\^」（卍新續藏24，268a16-18）

    > ※案：「無」應作「前」。

[^50]: （1）《大品經義疏》卷6：\^「『**我以佛眼**』下第四證答，明見如此也。」\^\^（卍新續藏24，268a18）

    > （2）發心者多，不退者少。（印順法師，《大智度論筆記》〔E011〕，p.305）

[^51]: **般若**：無量善法入般若中。（印順法師，《大智度論筆記》［E002］p.288）

[^52]: 《大品經義疏》卷6：\^「『**何以故**』下三何以故釋勸。初何以故，歎般若是佛所學。第二何以故，歎般若是三乘所應學，亦是三乘法印。第三何以故，轉廣明般若是依止，及是三乘、五乘人依止也。\^\^」（卍新續藏24，268a22-b1）

    > 案：《大智度論》卷46〈18
    > 摩訶衍品〉：\^「此諸經中，般若波羅蜜最大，故說『摩訶衍』，即知已說『般若波羅蜜』。諸餘助道法，無般若波羅蜜和合，則不能至佛；以是故，一切助道法，皆是般若波羅蜜。」\^\^（大正25，394b22-26）

[^53]: （種）＋智【宋】【元】【明】【宮】。（大正25，465d，n.12）

[^54]: （1）《大般若波羅蜜多經》卷428〈30
    窣堵波品〉：「\^如是般若波羅蜜多等法，定是我等大師，我隨彼學所願當滿；如是般若波羅蜜多等法，定是諸佛法印，**一切如來、應、正等覺隨彼學故，已證正證當證無上正等菩提**；如是般若波羅蜜多等法，亦是**一切聲聞、獨覺法印，一切預流、一來、不還、阿羅漢、獨覺隨彼學故，已正當至涅槃彼岸。**\^\^」（大正7，154a6-12）

    > （2）三乘同學般若。（印順法師，《大智度論筆記》〔E011〕，p.305）

[^55]: 校：12.比較。（《漢語大詞典》（四），p.998）

[^56]: 《正觀》（6），p.159：《大智度論》卷9（大正25，123a-165b）、卷10（129b13-16）、卷30（279a12-19）。

[^57]: （1）答＝問【宋】【元】【明】【宮】【石】，＝門【聖】。（大正25，465d，n.15）

    > （2）《大智度論》卷2〈1
    > 序品〉：「\^有四種答：**一、決了答**，如佛第一涅槃安隱；**二、解義答**，**三、反問答**，**四、置答**。\^\^」（大正25，75a17-19）
    >
    > （3）參見《正觀》（6），p.159：《大智度論》卷26（253b14-18）、卷35（大正25，321b10-c9）。
    >
    > （4）《大品經義疏》卷6：「\^釋疑中四：**第一、反問答**，**第二、正答**，**第三、釋答**，**第四、證答**。\^\^」（卍新續藏24，268a5-6）

[^58]: 《大品經義疏》卷6：「\^佛反問答者，明之優劣不定，自有無得心供養舍利則福勝，有得心供養般若則福劣；俱**門**^※^無所得心供養，二事則俱勝，有得則俱劣。以此事不定故反問天主：『為舍利是本？為般若是本？』今但問其境之本末，不及問心有所得、無所得也。\^\^」（卍新續藏24，268c2-10）

    > ※案：「門」疑「明」。（卍新續藏24，268d，n.6）

[^59]: 《正觀》（6），p.159：《大智度論》卷58〈35
    梵志品〉：「\^阿難！於汝意云何？不迴向薩婆若，布施得稱檀波羅蜜不？不也！世尊！不迴向薩婆若，尸羅、羼提、毘梨耶、禪、智慧，是般若波羅蜜不？不也！世尊！以是故，知般若波羅蜜，於五波羅蜜，乃至十八不共法為尊導，是故稱譽。\^\^」（大正25，471b22-27）

[^60]: **十八空**：即是智慧。（印順法師，《大智度論筆記》［E005］p.294）

[^61]: 般若生諸善法之理由。（印順法師，《大智度論筆記》〔E018〕p.316）

[^62]: （1）**實相**：不墮有無二邊，用中道。（印順法師，《大智度論筆記》［E001］p.284）

    > （2）**中道**：得般若，不墮二邊，用中道。（印順法師，《大智度論筆記》〔E003〕p.289）

[^63]: 尊＝寶【宋】【元】【明】【宮】。（大正25，466d，n.4）

[^64]: 決了：確定明瞭。（《漢語大詞典》（五），p.1018）

[^65]: （1）「三分聖戒力」：正語、正業、正命。

    > （2）《大智度論》卷87〈75
    > 次第學品〉：\^「復次，『**行**』**名持戒**，『學』名禪定，『道』名智慧。復次，**『行』名正語、正業、正命**，『學』名正精進、正念、正定，『道』名正見、正思惟。此八事雖名為道，然分別有三分：正見是『道』體；發起是道，名正思惟。正語、正業、正命，助益正見，故名為『行』。正精進、正念、正定，能成就正見，使令牢固，是名『學』。\^\^」（大正25，669a6-13）

[^66]: 四＝定【宮】。（大正25，466d，n.7）

[^67]: 「四分力」：正思惟、正精進、正念、正定。

[^68]: 案：「三事」指「不壞信、無疑、決了」。

[^69]: 發心者多，不退者少。（印順法師，《大智度論筆記》［E011］p.305）

[^70]: 法華經：名。（印順法師，《大智度論筆記》〔H015〕，p.406）

[^71]: **法華經等攝入般若**：義理同故。（印順法師，《大智度論筆記》［E011］p.305）

[^72]: （1）《大智度論》卷49〈20
    發趣品20〉：「\^此中佛說三乘之人皆以此六波羅蜜得到彼岸。\^\^」（大正25，416a7-8）

    > （2）**三乘同學般若：**六度乃至一切種智，三乘共有，各隨分學。（印順法師，《大智度論筆記》［E011］p.305）

[^73]: 《大般若波羅蜜多經》卷428〈30
    窣堵波品〉：「\^佛告憍尸迦：『若善男子、善女人等不離一切智智心，以無所得而為方便，於此般若波羅蜜多，至心聽聞、受持、讀誦、精勤修學、如理思惟，廣為有情宣說流布，或有書寫種種莊嚴，供養恭敬、尊重讚歎，復以種種上妙花鬘、塗散等香、衣服、瓔珞、寶幢、幡蓋、諸妙珍奇、伎樂、燈明而為供養。是善男子、善女人等由此因緣所生福聚，甚多於彼無量無邊。』\^\^」（大正7，154a25-b4）

[^74]: 置：4.擱置，放下。《韓非子‧十過》："子置勿復言。"（《漢語大詞典》（八），p.1024）

[^75]: 《長阿含經》卷18（30經）《世記經》：

    > \^佛告比丘：「須彌山**北**有天下，名**欝單曰**，其土正方，縱廣一萬由旬，人面亦方，像彼地形；須彌山**東**有天下，名**弗于逮**，其土正圓，縱廣九千由旬，人面亦圓，像彼地形；須彌山**西**有天下，名**俱耶尼**，其土形如半月，縱廣八千由旬，人面亦爾，像彼地形。須彌山**南**有天下，名**閻浮提**，其土南狹北廣，縱廣七千由旬，人面亦爾，像此地形。」\^\^（大正1，115b13-21）

[^76]: （起）＋七【宋】【元】【明】【宮】。（大正25，466d，n.23）

[^77]: 諸佛法印。（印順法師，《大智度論筆記》［E011］p.305）

[^78]: 實＝寶【聖】。（大正25，467d，n.8）

[^79]: 小＝少【宋】【元】【明】【宮】。（大正25，467d，n.9）

[^80]: 姞＝姑【宋】【元】【明】【宮】，＝垢【聖】，＝妬【石】。（大正25，467d，n.10）

[^81]: 吉梨姞為迦葉佛作塔高五十里。（印順法師，《大智度論筆記》［H027］p.421）

[^82]: 《摩訶般若波羅蜜經》卷9〈32
    大明品〉：「\^若三千大千國土中眾生，**一一眾生**供養佛故，佛般涅槃後各起七寶塔，恭敬尊重讚歎華香乃至伎樂供養。若有善男子、善女人書持般若波羅蜜，乃至正憶念、不離薩婆若心，亦恭敬尊重讚歎花香瓔珞乃至伎樂供養，是人得福甚多。\^\^」（大正8，285b25-c2）

[^83]: 案：依經文乃釋提桓因所說。

[^84]: **般若**：能生、能受一切善法。（印順法師，《大智度論筆記》〔E002〕p.288）

[^85]: 三乘共學，實通人天。（印順法師，《大智度論筆記》〔E018〕p.316）

[^86]: 誠＝成【宋】【元】【明】【宮】。（大正25，467d，n.16）

[^87]: 三＋（品）【宮】。（大正25，467d，n.17）

[^88]: （（大智度論釋述誠品第三十三））十二字＝（（釋第三十二品））五字【聖】，＝（（摩訶般若波羅蜜經述成品第二））十三字【石】，〔大智度論〕－【明】。（大正25，467d，n.14）

[^89]: （1）《摩訶般若波羅蜜經》卷1〈1
    序品〉：「\^復次，舍利弗！菩薩摩訶薩欲得五眼，當學般若波羅蜜。何等五眼？肉眼、天眼、慧眼、法眼、佛眼。\^\^」（大正8，220b15-17）

    > （2）印順法師，《般若經講記》，p.115：「\^一人有五眼：這如本經所說的如來有五眼。佛能見凡人所見，是**肉眼**；見諸天所見的境界，表裡遠近等，都能透徹明見，是**天眼**；通達空無我性，是**慧眼**；了知俗諦萬有，是**法眼**；見佛所見的不共境，即**佛眼**。
    >
    > 又，**佛有肉眼、天眼**，實非人天的眼根可比。後三者，又約自證說，無所見而無所不見，是**慧眼**；約化他說，即**法眼**；權實無礙為**佛眼**。如約三智說：一切智即慧眼，道種智即法眼，一切種智即佛眼。\^\^」

[^90]: 般若在世，三寶不滅。（印順法師，《大智度論筆記》［E011］p.305）

[^91]: 印＝即【宋】【元】【明】【宮】。（大正25，467d，n.24）

[^92]: **般若**：般若體性，有佛無佛常住不滅。（印順法師，《大智度論筆記》［E002）p.288）

[^93]: 綆（\^ㄍㄥˇ\^\^）：1.繩索，2.指鏈條。（《漢語大詞典》（九），p.858）

[^94]: 攝＝脩【聖】。（大正25，468d，n.1）

[^95]: 五眾：戒眾、定眾、慧眾、解脫眾、解脫知見眾。

[^96]: 《雜阿含經》卷41（1128經）：「\^爾時，世尊告諸比丘：『有四沙門果。何等為四？謂須陀洹果、斯陀含果、阿那含果、阿羅漢果。』\^\^」（大正2，298c24-26）

[^97]: 《長阿含經》卷6（5經）《小緣經》：「\^佛真弟子，法法成就，所謂眾者，戒眾成就，定眾、慧眾、解脫眾、解脫知見眾成就。\^\^」（大正1，37b10-12）
