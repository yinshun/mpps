\`2049\`慧日佛學班第11期／福嚴推廣教育班第22期

**《大智度論》卷72**

**〈釋大如品第五十四〉**[^1]

**（大正25，562b8-570a11）**

釋厚觀（2011.11.12）

\^【**經**】

**\$壹、歎佛菩提甚深**

> **\$（壹）諸天歎，佛述成**
>
> **\$一、甚深歎**
>
> **\$（一）諸天歎**
>
> **\$1、正歎：佛菩提甚深**
>
> 爾時，欲界諸天子、色界諸天子以天末栴檀香，以天青蓮華、赤蓮花、紅蓮華、白蓮華遙散佛上，來至佛所，頂禮佛足，一面住，白佛言：「世尊！**諸佛阿耨多羅三藐三菩提甚深**、難見、難解、不可思惟[^2]知、**微妙寂滅，智者能知，一切世間所不能信**。[^3]
>
> **\$2、釋歎：諸法與薩婆若如相無二無別**
>
> 何以故？是深般若波羅蜜中，如是說：『色即是薩婆若，薩婆若即是色；乃至一切種智即是薩婆若，薩婆若即是一切種智。色如相、薩婆若如相，是一如，無二無別；乃至一切種智如相、薩婆若如相，一如，無二無別。』」[^4]
>
> **\$\`2050\`（二）佛述成**
>
> **\$1、述歎**
>
> 佛告欲、色界諸天子：「如是！如是！諸天子！色即是薩婆若，薩婆若即是色；乃至一切種智即是薩婆若，薩婆若即是一切種智。色如相乃至一切種智如相，一如，無二無別。
>
> 諸天子！以是義故，佛初成道時，心樂嘿[^5]然，不樂說法。
>
> **\$2、釋歎**
>
> **\$（1）釋心樂默然**
>
> 何以故？是諸佛阿耨多羅三藐三菩提法甚深、難見、難解、不可思惟知、微妙寂滅，智者能（562c）知，一切世間所不能信。何以故？阿耨多羅三藐三菩提，無得者、無得處、無得時，是名諸法甚深相──所謂無有二法。[^6]
>
> **\$（2）廣舉法喻歎**
>
> 諸天子！如虛空甚深故，是法甚深；如甚深故，是法甚深；法性甚深、實際甚深、不可思議、無邊甚深故，是法甚深；無來無去甚深故，是法甚深；不生不滅、無垢無淨、無知無得甚深故，是法甚深。
>
> 諸天子！我甚深乃至知者、見者甚深故，是法甚深。
>
> 諸天子！色甚深、受想行識甚深故，是法甚深；檀波羅蜜甚深乃至般若波羅蜜甚深故，是法甚深；內空乃至無法有法空甚深故，是法甚深；四念處甚深乃至一切種智甚深故，是法甚深。」
>
> **\$二、無受無捨歎**
>
> **\$（一）諸天歎**
>
> 爾時，欲、色界諸天子白佛言：「世尊！是所說法，一切世間所不能信。
>
> 世尊！是甚深法，不為受色故說，不為捨色故說；不為受受、想、行、識故說，不\`2051\`為捨受、想、行、識故說；[^7]不為受須陀洹果故說，不為捨須陀洹果故說；乃至不為受一切種智故說，不為捨一切種智故說。
>
> 諸世間皆受著行，所謂色是我、是我所，受、想、行、識是我、是我所，乃至十八不共法是我、是我所；須陀洹果是我、是我所，乃至一切種智是我、是我所。」[^8]
>
> **\$（二）佛述成，並顯取諸法而行之過失**
>
> 佛告諸天子：「如是！如是！諸天子！是法非為受色故說，非為捨色故說；乃至非為受一切種智故說，非為捨一切種智故說。
>
> 諸天子！若有菩薩為受色故行，乃至為受一切種智故行，是菩薩不能修般若波羅蜜，不能修禪波羅蜜、毘梨耶波羅蜜、羼提波羅蜜、尸羅波羅蜜、不能修檀波羅蜜，乃至不能修一切種智者。」
>
> **\$（貳）須菩提歎**
>
> **\$一、隨順歎**
>
> 須菩提白佛言：「（563a）世尊！是法隨順一切法。云何是法隨順一切法？是法隨順般若波羅蜜，乃至隨順檀波羅蜜；[^9]是法隨順內空，乃至隨順無法有法空；是法隨順四念處，乃至隨順一切種智。
>
> **\$二、無礙歎**
>
> 是法無礙──不礙於色，不礙受、想、行、識，乃至不礙一切種智。
>
> 諸天子！是法名無礙相，如虛空等故，如、法性、法住、實際、不可思議性等故，空、無相、無作等故。[^10]
>
> **\$三、不生歎**
>
> 是法不生相──色不生，不可得故；受、想、行、識不生，不可得故；乃至一切種智不生，不可得故。
>
> **\$\`2052\`四、無處歎**
>
> 是法無處──色處不可得故；受、想、行、識處不可得故，乃至一切種智處不可得故。」[^11]

**\$貳、歎如甚深**

> **\$（壹）以「如」明隨生，復顯「如來」義**
>
> **\$一、諸天讚須菩提是佛子、隨佛生**
>
> 是時欲、色界諸天子白佛言：「世尊！須菩提是佛子，隨佛生。何以故？須菩提所說皆與空合。」[^12]
>
> **\$二、須菩提以「如」辨隨生義**
>
> **\$（一）略明**
>
> 爾時，須菩提語諸天子：「汝等言：『須菩提是佛子，隨佛生。』云何為隨佛生？諸天子！如相故，須菩提隨佛生。[^13]
>
> **\$（二）十門廣釋**
>
> **\$1、如相不來不去**
>
> 何以故？如來如相不來不去，須菩提如相亦不來不去。是故須菩提隨佛生。[^14]
>
> **\$2、如相畢竟空**
>
> 復次，須菩提從本已[^15]來隨佛生。何以故？如來如相即是一切法如相，一切法如相即是如來如相；**是如相中亦無如相**。是故須菩提為隨佛生。[^16]
>
> **\$3、如相常住無異**
>
> 復次，如來如常住相，須菩提如亦常住相；如來如相無異無別，須菩提如相亦無異無別。是故須菩提為隨佛生。[^17]
>
> **\$4、如相無有罣礙**
>
> 如來如相無有礙處，一切法如相[^18]亦無礙處；是如來如相、一切法如相，一如，無\`2053\`二無別。[^19]
>
> **\$5、如相無造作者**
>
> 是如相無作，終不不如，是故是如相一如[^20]，無二無別。是故須菩提為隨佛生。[^21]
>
> **\$6、如相無念無分別**
>
> 如來如相一切處無念無別，須菩提如相亦如是──一切處無念無（563b）別；如來如相不異不別、不可得，須菩提如相亦如是。以是故須菩提為隨佛生。[^22]
>
> **\$7、如相不離一切法如**
>
> 如來如相不遠離諸法如相，是如[^23]終不不如；是故須菩提如不有異，為隨佛生，亦無所隨。[^24]
>
> **\$8、如相出過三世**
>
> 復次，如來如相不過去、不未來、不現在，諸法如相亦不過去、不未來、不現在。是故須菩提為隨佛生。[^25]
>
> **\$9、如相不在三世如中**
>
> 復次，如來如不在過去如中，過去如亦不在如來如中；如來如不在未來如中，未來如不在如來如中；如來如不在現在如中，現在如不在如來如中。過去未來現在如、如來如，一如，無二無別。[^26]
>
> **\$10、「諸法如」與「如來如」無二無別**
>
> 色如、如來如，受想行識如、如來如──是色如、受想行識如、如來如，一如，無二無別；[^27]我如乃至知者見者如、如來如，一如，無二無別；檀波羅蜜如乃至般若\`2054\`波羅蜜如、內空如乃至無法有法空如、四念處如乃至一切種智如、如來如，一如，無二無別。」
>
> **\$三、佛示「如來」真義**
>
> 「須菩提！菩薩摩訶薩得是如故，名為如來。」[^28]
>
> **\$四、現瑞證說**
>
> 說是〈如相品〉時，是三千大千世界大地六種振[^29]動──東踊[^30]西沒，西踊[^31]東沒；南踊北沒，北踊南沒；中央踊四邊沒，四邊踊中央沒。\^\^

【**論**】

**\$壹、歎佛菩提甚深**

> **\$（壹）諸天歎，佛述成**
>
> **\$一、甚深歎**
>
> **\$（一）諸天歎**
>
> **\$1、歎法甚深**
>
> **\$（1）般若有淺深**
>
> 問曰：若般若波羅蜜無不甚深，何以或時讚甚深？
>
> 答曰：般若波羅蜜中，或時分別諸法空，是淺；或時說「世間法即同涅槃」，是深。
>
> 色等諸法即是佛法，聽者聞說，心信佛語，自智慧不及故言「甚深」。[^32]
>
> 譬如河水，有洄[^33]復深處、有淺處。
>
> **\$（2）釋疑：若法甚深，一切世間所不能信，何以復說**
>
> 問曰：諸天所讚法甚深，一切世間所不能信，何用說為？
>
> 答曰：
>
> **\$A、有兩種一切，此中說明字一切**
>
> 一切有二種[^34]：一者、名字一切，二者、實一切。[^35]
>
> 如此中說名字一切，以多不信故言「一切」。
>
> \`2055\`如[^36]此（563c）中說「\^微妙寂滅，智者能知\^\^」，知[^37]者必有信，先信後知故。
>
> **\$B、般若惟佛能知，智慧知已，名為信**
>
> 復次，是**般若波羅蜜，惟佛能知**。
>
> 眾生聞所說而信者，此中不名為信；智慧知已，名為信。[^38]
>
> **\$（3）釋疑：若言「般若唯佛能知」，何故言「微妙寂滅智者能知」**
>
> 問曰：若爾者，何以言「微妙，智者能知」？
>
> 答曰：一切世間無能遍盡知諸佛智者，寂滅，智者能知少分。
>
> 如須陀洹於無上道得少分──所謂斷三結；如是諸道，展轉增多。[^39]
>
> 若世間都不信者，云何有諸道？
>
> 以是故言「\^寂滅，智者能知\^\^」。
>
> **\$2、諸法與薩婆若如相無二無別**
>
> 「阿耨多羅三藐三菩提」即是「般若波羅蜜[^40]」，但名字異──在菩薩心中為「般若」，在佛心中名「阿耨多羅三藐三菩提」。[^41]
>
> 是中說「色[^42]等法即是薩婆若，薩婆若即是色等法」。
>
> 此中說「色等法如、薩婆若如，無二無別」。
>
> **\$（二）佛述成**
>
> 佛可諸天子意，更說因緣：
>
> 「如」名「色等諸法真實相」。[^43]譬如除宮殿及諸陋廬[^44]，如燒栴檀及雜木，其處虛空無異；色及薩婆若等諸法，求其實，皆是如。
>
> 以是義故，佛初成道時，心樂嘿然，不樂說法──知甚深法，凡夫人難悟故。
>
> 復次，是法無二故甚深，如虛空故甚深，如、法性[^45]等甚深故甚深。
>
> **\$二、無受無捨歎**
>
> **\$（一）諸天歎**
>
> 爾時，諸天子知是法無可取相，白佛言：「是所說法，一切世間所不能信，是法不為受色等法故說。」
>
> **\$（二）佛述成，並顯取諸法而行之過失**
>
> 佛可其言，「若有菩薩為受色等故行菩薩道，不能修般若波羅蜜等諸功德」。
>
> **\$\`2056\`（貳）須菩提歎**
>
> **\$一、隨順歎，二、無礙歎**
>
> 須菩提白佛言：「世尊！是般若波羅蜜相，隨順一切法，無所障礙。」
>
> 何以故？於般若波羅蜜亦不著。
>
> 說不障礙因緣：「如虛空等故。」[^46]
>
> 譬如壁中先有空相，小兒以橛[^47]釘之，力少故不入，大力者能入；行者亦如是，色等諸法中，自有如（564a）實相，智慧力少故，不能令空，大智者能知。
>
> 是故說：「諸法無礙，如虛空平等。」
>
> **\$三、不生歎，四、無處歎**
>
> 色等法不生，亦不可得，以是故名「不生」。
>
> 非但色等不生，若不生法可得，則非畢竟空，非名無得[^48]。
>
> 無住處亦如是。

**\$貳、歎如甚深**

**\$（壹）以「如」明隨生，復顯「如來」義**

> **\$一、諸天讚須菩提是佛子、隨佛生**
>
> **\$（一）略述**
>
> 爾時，諸天子白佛言：「世尊！須菩提隨佛生。何以故？所知所說皆與空合。」
>
> **\$（二）釋「隨佛生」**
>
> **\$1、經說有三種子，佛法中唯隨順生子**
>
> 復次，經說有三種子：一者、不隨順生，二者、隨順生，三者、勝生。[^49]
>
> 世人皆願二種子──隨順子，勝子。
>
> 佛法中惟欲一種──隨順生，以無有勝佛故。[^50]
>
> **\$2、佛子有五，皆從口生、法生**
>
> 「佛子」有五，皆從口生、法生──須陀洹乃至阿羅漢，入正位菩薩。[^51]
>
> \`2057\`辟支佛雖佛法中種因緣，無佛時自能得道，不得言「從佛口生」，因緣遠故。
>
> **\$3、釋「須菩提隨佛生」──漏盡、常樂畢竟空故**
>
> 諸漏盡者，是隨順生。
>
> 須菩提於漏盡中，常樂畢竟空，是隨順生。何以故？所行法不可破壞如虛空──佛法如是相。
>
> 是名「隨佛生」。
>
> **\$※ 因論生論：何故不說「入法位菩薩隨佛生」**
>
> 問曰：何以不說入法位菩薩隨順[^52]佛生？
>
> 答曰：
>
> **\$（1）漏未盡故不說**
>
> 有人言：漏未盡故不說，須菩提漏盡故說。
>
> **\$（2）菩薩雖有深利智慧，往返生死故不說**
>
> 有人言：入無餘涅槃者，是第一清淨。
>
> 阿羅漢末後身住有餘涅槃，近無餘涅槃門故說。
>
> 菩薩雖有深利智慧，往返生死中，是故不說。
>
> **\$（3）共二乘說般若中，說「須菩提是隨佛生」；但與菩薩說時，不說「須菩提隨佛生」**
>
> 有人言：般若有二種：一者、唯與大菩薩說，二者、三乘共說。[^53]
>
> 共聲聞說中，須菩提是隨佛生；
>
> 但與菩薩說時，不說「須菩提隨佛生」。何以故？法性生身大菩薩，是中無有結業生身，但有變化生身，[^54]滅三毒、出三界，教化眾生、淨佛世界故，住於世間，此中都無一切聲聞人。
>
> 佛大慈悲心，菩薩心亦爾，是名菩薩隨生；須菩提但取涅槃故，不說隨生。
>
> 此經共二乘說。
>
> 須菩提知般若（564b）波羅蜜甚深，**法性生身菩薩**力大。
>
> **\$二、須菩提以「如」辨隨生義**
>
> **\$（一）略明**
>
> 諸天雖讚，不應受，語諸天子言：「諸法如一相──所謂無相，是因緣故隨佛生，如不異故。」
>
> **\$（二）十門廣釋**
>
> **\$1、如相不來不去**
>
> 如《經》中說「如」──「如來如相不來不去，須菩提如相亦不來不去。」
>
> **\$\`2058\`2、如相畢竟空**
>
> 復次，如來如畢竟空，一切法如亦畢竟空。一切法如中攝須菩提如，是故須菩提用如來如故隨佛生。
>
> **\$3、如相常住無異**
>
> 復次，如如來如無憶想分別、常住、如虛空，須菩提如亦如是。是故須菩提隨佛生。
>
> **\$4、如相無有罣礙**
>
> 復次，如如來如得無礙解脫故，一切法中無罣礙；一切法如亦如是，於一切法中亦無罣礙。如來如、一切法如，一如無異；須菩提如亦入一切法如故，是以隨佛生。
>
> **\$5、如相無造作者**
>
> 復次，諸法如相無作、無作者，如來如相亦如是；須菩提如，一切法如攝，故隨佛生。
>
> **\$6、如相無憶想分別**
>
> 復次，如如來如相，一切處常無憶想分別；須菩提如，一切法如攝，故隨佛生。
>
> **\$7、如相不離一切法如**
>
> 復次，如來如相不離一切法如──正觀一切法，名為佛；一切法是因緣，佛是果報，是故說：「如來如不離一切法如。」是如實故常如，無不如時；須菩提如亦如是不異，故隨佛生，亦無法可隨。
>
> **\$8、如相出過三世**
>
> 復次，如來如相無憶想分別、出過三世，一切法如亦如是；須菩提如亦出三世，是故隨佛生。
>
> **\$9、如相不在三世如中**
>
> 復次，如來如不在過去如中，何以故？如來空，過去亦畢竟空，是故空不在空中住；譬如虛空不住虛空中。未來、現在亦如是。
>
> 「三世如、如來如，不二不分別」者，
>
> 三世如，空、無相、無生無滅等；如來如亦如是。
>
> 三世如無障礙，如過去世無窮無邊，未來世亦無窮無邊，（564c）現在世亦無窮無邊；如來如亦如是。
>
> 此三世十方無窮[^55]無邊，須菩提如亦如是。
>
> **\$10、「諸法如」與「如來如」無二無別**
>
> 復次，五眾如乃至一切種智如、如來如，無二無別。
>
> 何以故？色等諸法和合故有如來──
>
> 如是如來，不得言「但是色等法」，亦不得言「離色等法」，亦不得言「色等法在如來中」，亦不得言「如來在色等法中」，亦不得言「色等法屬如來」，亦不得言「無如來」。
>
> \`2059\`五眾色等法中假名如來。
>
> 如來如即是一切法如，是故說「色等法如、如來如，不二不別」。
>
> 凡夫人見有二有別，聖人觀無二無別；聖人可信，凡夫人所見不可信。
>
> **\$三、佛示「如來」真義**
>
> 佛語須菩提：「是名為如，佛因此如故，名為如來。」
>
> 「如來」者，如實行來到佛法中。
>
> **\$四、現瑞證說**
>
> 說是如時，地六種震動，如上說。[^56]
>
> \^【**經**】
>
> **\$（貳）明如體離相，破諸天著情**[^57]
>
> **\$一、諸天歎**
>
> 是時，諸欲天子、諸色天子以天末栴檀香散佛上及散須菩提上，白佛言：「未曾有也！世尊！須菩提以如來如隨佛生。」[^58]
>
> **\$二、破著**[^59]
>
> **\$（一）須菩提以四門破**
>
> **\$1、正破**
>
> **\$（1）約有為明**
>
> 須菩提復為諸天子說言：「諸天子！須菩提**不從色**中隨佛生，亦**不從色如**中隨佛生；**不離色**隨佛生，亦**不離色如**[^60]隨佛生。[^61]須菩提不從受、想、行、識中隨佛生，亦不從受、想、行、識如中隨佛生；不離受、想、行、識隨佛生，亦不離受、想、行、識如隨佛生。
>
> 乃至不從一切種智中隨佛生，亦不從一切種智如中隨佛生；不離一切種智隨佛生，亦不離一切種智如隨佛生。
>
> **\$\`2060\`（2）約無為明**
>
> 須菩提**不從無為**中隨佛生，亦**不從無為如**中隨佛生；**不離無為**隨佛生，亦**不離無為如**隨佛生。
>
> **\$2、釋因由**
>
> 何以故？是一切法皆無所有、不可得，無隨生者，亦無隨生法。[^62]（565a）
>
> **\$（二）舍利弗就因果門破**
>
> **\$1、歎如甚深**
>
> 爾時，舍利弗白佛言：「世尊！是如實不虛，法相、法住、法位甚深；[^63]
>
> **\$2、諸法、諸法如皆不可得**
>
> 是中色不可得，色如不可得。何以故？色尚不可得，何況色如當[^64]可得！[^65]
>
> 受、想、行、識不可得，受、想、行、識如不可得。何以故？受、想、行、識尚不可得，何況受、想、行、識如當可得！
>
> 乃至一切種智不可得，一切種智如不可得。何以故？一切種智尚不可得，何況一切種智如當可得！」
>
> **\$（三）佛述成舍利弗意**
>
> 佛告舍利弗：「如是！如是！舍利弗！是如實不虛，法相、法住、法位甚深，是中色不可得，色如不可得。何以故？色尚不可得，何況色如當可得！乃至一切種智不可得，一切種智如不可得。何以故？一切種智尚不可得，何況一切種智如當可得！」[^66]
>
> **\$三、時眾悟道**
>
> 舍利弗說是如相時，二百比丘不受一切法故，漏盡，得阿羅漢；五百比丘尼遠塵離垢，諸法中得法眼淨[^67]，生天、人中；五千諸菩薩摩訶薩得無生忍法[^68]；六千[^69]菩薩諸法不受故，漏盡，心得解脫，成阿羅漢。[^70]
>
> **\$\`2061\`（參）明得失**
>
> **\$一、佛正說，兼答舍利弗問**
>
> **\$（一）法說**
>
> **\$1、明失：若無般若、方便力，則捨菩薩道**
>
> 「舍利弗！是六千菩薩先世值五百佛，親近供養，於五百佛法中，行布施、持戒、忍辱、精進、禪定，無般若波羅蜜、無方便力故，**行別異相**；作是念：『是施、是持戒、是忍辱、是精進、是禪定。』無般若波羅蜜、無方便力故，布施、持戒、忍辱、精進、禪定，行別異[^71]相；**行別異相故，不得無異相；不得無異相故，不得入菩薩位；不得入菩薩位故，得須陀洹果乃至阿羅漢果**。舍利弗！菩薩摩訶薩雖有道──若空、若無相、若無作法，遠離般若波羅蜜、無方便力故，便於實際作證，取聲聞乘。」[^72]
>
> **\$2、明得：不遠離薩婆若心，有方便力故，能入菩薩位，得無上菩提**
>
> **\$（1）舍利弗問**
>
> 舍利弗白佛言：「世尊！何因緣故，俱行空、無（565b）相、無作法，遠離方便力故，於實際作證，取聲聞乘？菩薩摩訶薩亦修空、無相、無作法，有方便力故，得阿耨多羅三藐三菩提？」
>
> **\$（2）佛答**
>
> **\$A、料簡失**
>
> 佛告舍利弗：「有菩薩遠離薩婆若心，修空、無相、無作法，無方便力故，取聲聞乘。
>
> **\$B、正明得**
>
> 舍利弗！復有菩薩摩訶薩不遠離薩婆若心，修空、無相、無作法，有方便力故，入菩薩位，得阿耨多羅三藐三菩提。[^73]
>
> **\$\`2062\`（二）舉喻：大鳥無翅，欲飛必墜**
>
> 舍利弗！譬如有鳥，身長百由旬，若二百、三百由旬，而無有翅，從三十三天，自投閻浮提。舍利弗！於汝意云何？是鳥中道作是念：『欲還上三十三天。』能得還不？」
>
> 「不得也！世尊！」
>
> 「舍利弗！是鳥復作是願：『到閻浮提，欲使身不痛不惱。』舍利弗！於汝意云何？是鳥得不痛不惱不？」
>
> 舍利弗言：「不得也！世尊！是鳥到地，若痛、若惱、若死、若死等苦。何以故？世尊！是鳥身大而無翅故。」
>
> **\$（三）合法**
>
> **\$1、無方便失**
>
> 「舍利弗！菩薩摩訶薩亦如是，雖如恒河沙等劫修布施、持戒、忍辱、精進、禪定，發大事、生大心，為得阿耨多羅三藐三菩提故受無量願；是菩薩**遠離般若波羅蜜、方便力故**，若墮阿羅漢、若墮辟支佛道。[^74]
>
> 何以故？是菩薩遠離薩婆若心，布施、持戒、忍辱、精進、禪定，**無般若波羅蜜、無方便力故**，墮聲聞地、若辟支佛道中。
>
> 舍利弗！菩薩摩訶薩雖念過去、未來、現在諸佛持戒、禪定、智慧、解脫、解脫知見，**取相**受持；是人不知不解諸佛戒、定、慧、解脫、解脫知見，但聞空、無相、無作名字聲，而**取名字聲**迴向阿耨多羅三藐三菩提。菩薩摩訶薩若如是迴向，住聲聞、辟支佛地中，不能（565c）得過。
>
> 何以故？**遠離般若波羅蜜及方便力**，持諸善根迴向阿耨多羅三藐三菩提故。[^75]
>
> **\$2、有方便得**
>
> 舍利弗！有菩薩摩訶薩從初發意已來，**不遠離薩婆若心**，行布施、持戒、忍辱、精進、禪定，**不遠離般若波羅蜜及方便力故，不取相**；於過去、未來、現在諸佛戒、定、慧、解脫、解脫知見，不取空解脫門相，不取無相、無作解脫門相。舍利弗！當知是菩薩摩訶薩不墮聲聞、辟支佛道，直至阿耨多羅三藐三菩提。
>
> 何以故？是菩薩摩訶薩從初發心已來行布施不取相，持戒、忍辱、精進、禪定不取相；過去、未來、現在諸佛戒、定、慧、解脫、解脫知見不取相。
>
> 舍利弗！是名菩薩**方便力**，以**離相心**行布施、持戒、忍辱、精進、禪定，乃至離相心行一切種智。」
>
> **\$\`2063\`二、舍利弗領解，結勸**
>
> **\$（一）領解**
>
> 舍利弗白佛言：「世尊！如我解佛所說義──若菩薩摩訶薩不遠離般若波羅蜜、方便力，當知是菩薩近阿耨多羅三藐三菩提。
>
> 何以故？是菩薩摩訶薩從初發心已來無法可知──若色，若受、想、行、識乃至一切種智。[^76]
>
> 世尊！有求菩薩道善男子、善女人遠離般若波羅蜜、方便力，當知是人於阿耨多羅三藐三菩提或得、或不得。
>
> 何以故？世尊！是求菩薩道善男子、善女人所有布施皆取相，所有持戒、忍辱、精進、禪定皆取相。以是故，是善男子、善女人於阿耨多羅三藐三菩提不定。[^77]
>
> **\$（二）結勸**
>
> 世尊！以是因緣故，菩薩摩訶薩欲得阿耨多羅三藐三菩提，不應遠離般若波羅蜜、方便力。是菩薩摩訶薩住般若波羅蜜、方便力中，以無得無相心，應修[^78]布施、持戒、忍辱、精進、禪定；乃至以（566a）無得無相心，應修一切種智。」\^\^[^79]
>
> 【**論**】釋曰：
>
> **\$（貳）明如體離相，破諸天著情**
>
> **\$一、諸天歎**
>
> 「諸天子歡喜，以末栴檀香，散佛及須菩提上。歎言『希有！世尊！須菩提以如來如隨佛生』」者，諸天子意謂：須菩提智慧力故，令一切法皆如佛法，是故說「隨佛生」。
>
> **\$\`2064\`二、破著**
>
> **\$（一）須菩提以四門破**
>
> **\$1、正破**
>
> 須菩提知諸天子心少[^80]貴尚[^81]是諸法如，是故須菩提欲斷[^82]諸天子心故說：「是如畢竟空相。」以四種破著如心，所謂：「須菩提──^（1）^不在色中，^（2）^不在色如中，^（3）^不以色等、不以色等如，^（4）^不離色等、不離色等如──隨佛生。」
>
> **\$2、釋因由**
>
> 佛[^83]此中自說因緣：「此法皆空、不可得。」
>
> **\$（二）舍利弗就因果門破：歎如甚深，色等諸法、色等諸法如皆不可得**
>
> 舍利弗言：「世尊！是如甚深！是如中但色等法不可得，何況色等法如當可得！」
>
> **\$（三）釋經文**
>
> **\$1、釋「色等法」、「色等法如」**
>
> 問曰：何者是「色等法」？何者是「色等法如」？
>
> 答曰：色等法──眼所見等諸法；「如」名色等法實相，不虛誑。[^84]
>
> 人於色等如法中錯謬[^85]故，
>
> 或起**不善業**墮惡道中，或起**善業**生於人天中，終歸磨滅，還生諸苦。
>
> 或起**無漏業**，應求大利而取小乘，不得畢竟清淨如相故。
>
> **\$2、釋「如非即非離色等諸法」**
>
> 色等法皆是作法、有為、虛妄、從顛倒生、凡夫所憶想分別行處，是故色等法虛妄，不即是「如」。
>
> 知色等法如實故即是「如」，因色等法得「如」名，是故言：「不離色等法得如。」[^86]
>
> **\$3、非但須菩提隨佛生，一切法亦如是**
>
> 色等法入如中，皆一相無異；是故須菩提謙言：「非但我隨佛生，一切法亦如是相。」
>
> **\$4、色等法亦畢竟空，何況如**
>
> 舍利弗讚歎須菩提所說：「色等法亦畢竟空，何況如！」因若空，何況果！
>
> **\$三、時眾悟道**
>
> 聞如是甚深如相，眾生各得道利益。
>
> **\$\`2065\`（參）明得失**
>
> **\$一、佛正說，兼答舍利弗問**
>
> **\$（一）法說**
>
> **\$1、明失**
>
> **\$（1）何以六千人修般若而證阿羅漢──無般若、方便力，慈悲心薄故**
>
> 問曰：是般若波羅蜜為菩薩說，何故六千人成阿羅漢道？
>
> 答曰：佛知必有難者，自為（566b）舍利弗說因緣：「是人無般若波羅蜜、無方便力。」
>
> 過去作功德，無方便故，邪行不正，是人離般若波羅蜜故，深著善法；今從佛聞般若波羅蜜，深厭世間，慈悲心薄故求自利，不受一切法，即得阿羅漢，[^87]於般若無咎。如人持器詣海，隨器大小，各自取足。
>
> **\$（2）釋疑：「不得無異相而證聲聞四果」──乃過去世不得般若方便修集功德故**
>
> 問曰：如《經》說：「六千菩薩無般若波羅蜜、方便力故，行五波羅蜜，不得是無分別法，作阿羅漢。」若一切聖人皆得無為法，得無為法即是無分別，何以此中說「不得無分別法，作阿羅漢」？
>
> 答曰：非說今世聽法時；乃是過去五百世時，不得般若、方便[^88]，修集五波羅蜜功德[^89]，以是故言：「不得無分別。」
>
> 失菩薩信等五根；失菩薩信等五根故，雖聞般若，不得如菩薩所聞即於實際作證。
>
> **\$2、明得失之差別──有無相應薩婆若心**[^90]
>
> 問曰：俱行空、無相、無作，何以一人得作佛、一人作阿羅漢？[^91]
>
> 答曰：雖有種種因緣，得阿羅漢大因緣，所謂離薩婆若心行空等故。[^92]

**\$（二）舉喻：大鳥無翅，欲飛必墜**

> 「\^大鳥\^\^」者，金翅鳥在於天上[^93]，如此間人鳥雀等無異。是鳥所以不來者，此鳥食龍，翅出毒風，扇一切人[^94]眼失明故。
>
> 是鳥初出𣫘[^95]，羽翼未成，意欲飛去，即時墮落，中道心悔：「我未應飛。」還欲住\`2066\`本天，上舍摩梨樹上；是鳥身大，羽翼未成，不能舉身。
>
> **\$（三）合法**
>
> 「\^鳥身\^\^」，是菩薩身。
>
> 「\^大\^\^」者，世世廣集五波羅蜜功德。
>
> 「\^無兩翅\^\^」者，是無般若波羅蜜、無方便。
>
> 「\^須彌山\^\^」者，是三界。
>
> 「\^虛空\^\^」，是無量佛法。
>
> 「\^未應飛而飛\^\^」者，是菩薩功德未成滿，欲行菩薩三解脫門、欲遊無量佛法虛空中而自退沒，是心雖欲願作佛（566c）而不能得。
>
> 「\^若死\^\^」者，是阿羅漢道。
>
> 「\^死等\^\^」者，辟支佛道。
>
> 「\^若痛[^96]、若惱\^\^」者，失菩薩本願功德。
>
> **\$二、結勸**
>
> 佛[^97]自結句：「乃至住是無得無相心中應布施等。」
>
> 此經中合喻，義自明了，故不說。

\^【**經**】

**\$參、辨「佛菩提難得或易得」**

> **\$（壹）諸天明佛菩提難得**
>
> **\$一、諸天子說**
>
> 爾[^98]時，欲、色界諸天子白佛言：「世尊！阿耨多羅三藐三菩提難得！何以故？是菩薩摩訶薩應知一切諸法已，得阿耨多羅三藐三菩提[^99]，是法亦不可得。」[^100]
>
> **\$二、佛印可，舉自身得無上菩提亦無所得**
>
> 佛言：「如是！如是！諸天子！阿耨多羅三藐三菩提難得！我亦得一切法、一切種智已，得阿耨多羅三藐三菩提，亦無所得，無能知、無可知、亦無知者。何以故？諸法畢竟淨故。」[^101]
>
> **\$\`2067\`（貳）須菩提云易得：以無所得為方便故**
>
> 須菩提白佛言：「世尊！如佛所說『阿耨多羅三藐三菩提難得』，如我解佛所說義，我心思惟：『是阿耨多羅三藐三菩提易得。』
>
> 何以故？無有得阿耨多羅三藐三菩提者，亦無可得法。一切法、一切法相空，無法可得、無能得者。何以故？一切法空故。亦無法可增，亦無法可減。所謂布施、持戒、忍辱、精進、禪定乃至一切種智，是法皆無可得者、無能得者。
>
> 世尊！以是因緣故，我意謂阿耨多羅三藐三菩提為易得。
>
> 何以故？世尊！色色相空，受想行識識相空，乃至一切種智一切種智相空。」[^102]
>
> **\$（參）論「得佛菩提之難易」**
>
> **\$一、辨「有無退還」**
>
> **\$（一）舍利弗難：菩薩多有退還**
>
> 舍利弗語須菩提：「若一切法空如虛空，虛空不作是念：『我當得阿耨多羅三藐三菩提。』若菩薩摩訶薩信解一切諸法空如虛空，是阿耨多羅三藐三菩提易得者，今恒河沙等諸菩薩摩訶薩求阿耨多羅三藐三菩提，何以故退還？須菩提！以是故，知阿耨多羅三藐三菩提不易得。」[^103]
>
> **\$\`2068\`（二）須菩提反責──明實無退還**
>
> **\$1、反責**
>
> **\$（1）約「色等諸法及諸法如」破**
>
> **\$A、即色等諸法無退**
>
> 須菩提語舍利弗：「於意（567a）云何？色於阿耨多羅三藐三菩提退還不？」[^104]
>
> 舍利弗言：「不。」
>
> 「受、想、行、識於阿耨多羅三藐三菩提退還不？」
>
> 舍利弗言：「不。」
>
> 「乃至一切種智於阿耨多羅三藐三菩提退還不？」
>
> 舍利弗言：「不。」
>
> **\$B、離色等諸法無退**
>
> 「離色，有法於阿耨多羅三藐三菩提退還不？」[^105]
>
> 舍利弗言：「不。」
>
> 「離受、想、行、識，有法於阿耨多羅三藐三菩提退還不？」
>
> 舍利弗言：「不。」
>
> 「乃至離一切種智，有法於阿耨多羅三藐三菩提退還不？」
>
> 舍利弗言：「不。」
>
> **\$C、即色等諸法如無退**
>
> 「舍利弗！於意云何？色如相於阿耨多羅三藐三菩提退還不？」
>
> 舍利弗言：「不。」
>
> 「受、想、行、識如相乃至一切種智如相於阿耨多羅三藐三菩提退還不？」
>
> 舍利弗言：「不。」
>
> **\$D、離色等諸法如無退**
>
> 「離色如相，有法於阿耨多羅三藐三菩提退還不？」
>
> 舍利弗言：「不。」
>
> 「離受、想、行、識如相，乃至離一切種智如相，有法於阿耨多羅三藐三菩提退還不？」
>
> 舍利弗言：「不。」
>
> **\$（2）約「如乃至不可思議性」破**
>
> **\$A、即如等不退**
>
> 「舍利弗！於意云何？如於阿耨多羅三藐三菩提退還不？」
>
> \`2069\`舍利弗言：「不。」
>
> 「法性、法住、法位、實際、不可思議性於阿耨多羅三藐三菩提退還不？」
>
> 舍利弗言：「不。」
>
> **\$B、離如等不退**
>
> 「舍利弗！於意云何？離如，有法於阿耨多羅三藐三菩提退還不？」
>
> 舍利弗言：「不。」
>
> 「離法性、法住、法位、實際、不可思議性，有法於阿耨多羅三藐三菩提退還不？」
>
> 舍利弗言：「不。」
>
> **\$2、詰成**
>
> 須菩提語舍利弗言：「若[^106]諸法畢竟不可得，何等法於阿耨多羅三藐三菩提退還？」[^107]
>
> **\$二、辨「三乘之有無」**
>
> **\$（一）舍利弗難：若無退者盡當作佛，云何有三乘**
>
> 舍利弗語須菩提：「如須菩提所說──是法忍中，無有菩薩於阿耨多羅三藐三菩提退還者。若不退還，佛說『求道者有三種：阿羅漢道、辟支佛道、佛道』──是三種為無分別。如須菩（567b）提說，獨有一菩薩求佛道！」[^108]
>
> 是時，富樓那彌多羅尼子語舍利弗：「應當問須菩提：『為有一菩薩乘不？』」[^109]
>
> 爾時，舍利弗問須菩提：「須菩提！為欲說有一菩薩乘？」[^110]
>
> **\$（二）須菩提以如相責成**
>
> **\$1、反責**
>
> 須菩提語舍利弗：「於諸法如中，欲使有三乘[^111]人──聲聞乘、辟支佛乘、佛乘耶？」[^112]
>
> 舍利弗言：「不也。」
>
> \`2070\`「舍利弗！三乘分別中，有如可得不？」
>
> 舍利弗言：「不也。」[^113]
>
> 「舍利弗！是如有若一相、若二相、若三相不？」[^114]
>
> 舍利弗言：「不也。」
>
> 「舍利弗！汝欲於如中乃至有一菩薩不？」[^115]
>
> 舍利弗言：「不也。」[^116]
>
> 「如是四種中，三乘人不可得。舍利弗！云何作是念『是求聲聞乘人，是求辟支佛乘人，是求佛乘人』？[^117]
>
> **\$2、結義：聞如而心不怖，能得佛菩提**
>
> 舍利弗！菩薩摩訶薩聞是諸法如相，心不驚、不沒、不悔、不疑，是名菩薩摩訶薩能成就阿耨多羅三藐三菩提。」[^118]
>
> **\$（肆）佛歎，釋疑**
>
> **\$一、歎須菩提所說義**
>
> 爾時，佛讚須菩提言：「善哉！善哉！須菩提！汝所說者，皆是佛力。[^119]
>
> \`2071\`須菩提！若菩薩摩訶薩聞說是如無有諸法別異，心不驚、不怖、不畏、不難、不沒、不悔，當知是菩薩能成就阿耨多羅三藐三菩提。」
>
> **\$二、釋舍利弗疑**
>
> 舍利弗白佛言：「世尊！成就何等菩提？」
>
> 佛言：「成就**佛**阿耨多羅三藐三菩提。」\^\^

【**論**】釋曰：

**\$參、辨「佛菩提難得或易得」**

> **\$（壹）諸天明佛菩提難得**
>
> **\$一、諸天子說**
>
> 爾時，諸天子作是念，白佛言：「世尊！阿耨多羅三藐三菩提難得！何以故？一切法畢竟空，而菩薩求佛道，觀行修集，成佛、度眾生，是法亦不可得。」
>
> **\$二、佛印可，舉自身得無上菩提亦無所得**
>
> 佛可其言，自身為證：「我坐道場，以一切種得一切法，亦無一定相可得。」
>
> **\$（貳）須菩提云易得：以無所得為方便故**
>
> 須菩提言：「世尊！如我意：『阿耨多羅三藐三菩提易得。』一切法畢竟常空故，是中無得者、無可得法，無障無礙、無所修、無所斷故。」
>
> **\$（參）論「得佛菩提之難易」**
>
> **\$一、辨「有無退還」**
>
> **\$（一）舍利弗難：菩薩多有退還**
>
> 爾時，舍利弗言：「若（567c）佛道易得者，何以故恒河沙等無量菩薩求佛道，若一、若二作佛，餘者皆退還？」[^120]
>
> **\$（二）須菩提反責──明實無退還**
>
> **\$1、反責**
>
> **\$（1）約「色等諸法及諸法如」破**
>
> **\$A、即色等諸法無退**
>
> 須菩提答舍利弗：「色於阿耨多羅三藐三菩提退還不？受、想、行、識乃至一切種智退還不？」
>
> 答言：「不也！」
>
> 何以故？色等法畢竟空，無有退還。
>
> **\$B、即色等諸法如無退**
>
> 色等法如無二相，亦無分別，故無退還。
>
> **\$C、離色等諸法無退**
>
> 「離色等法，更有法退還不？」
>
> 答言：離色等更無有法，是故言「不也」。
>
> **\$\`2072\`D、離色等諸法如無退**
>
> 「離色等法如，更有法退還不？」
>
> 答言：如破色等法已，「如」亦自空，是故言「不」。
>
> **\$（2）約「法性乃至不可思議性」破**
>
> 法性、法位乃至不可思議性亦如是。
>
> **\$2、詰成**
>
> 須菩提語舍利弗：「若法無退還，何以故言『如恒河沙等菩薩退還』？」
>
> **\$二、辨「三乘之有無」**
>
> **\$（一）舍利弗難**
>
> 舍利弗答：「如須菩提所說，法忍中則無退還。」
>
> 「法忍」者，是法門、法修、法行。
>
> 入須菩提所說法門中，則無退還；出是法門，則有退還。
>
> 舍利弗雖現[^121]受須菩提語，亦自引佛法作難：「若無退者，盡當作佛，何以說有三乘？」
>
> **\$（二）須菩提以如相責成**
>
> 須菩提還以如相四句破三乘。[^122]
>
> **\$（肆）佛歎，釋疑**
>
> **\$一、歎須菩提所說義**
>
> 佛歎須菩提：「善哉！若菩薩聞如中無三乘分別，不恐怖，是菩薩即能成無上道。」
>
> **\$二、釋舍利弗疑**
>
> 問曰：若佛說「菩薩成阿耨多羅三藐三菩提」，舍利弗何以故問「成就何等菩提」？
>
> 答曰：
>
> **\$（一）三乘各有無上，今說大乘無上**
>
> 各各有無上，舍利弗疑故，問：「何等道無上？」答：「大乘無上。」
>
> **\$（二）入畢竟空中諸法盡一相，出畢竟空三乘則有異**
>
> 復次，須菩提以畢竟空智慧，破著三乘心，佛讚：「善哉！」
>
> 須菩提言：「菩薩聞是，心不沒、不怖，則能成就阿耨多羅三藐三菩提。」
>
> 舍利弗問：「三乘菩提無定相，今言『成就菩提』，成何等菩提？」
>
> 佛言：「成就佛阿耨多羅三藐三菩提。」
>
> 若入畢竟空門，一切法盡一相；若出畢竟空，三乘則有異。[^123]
>
> 今佛分別諸法故說有（568a）上、中、下乘，不為畢竟空故說。

\^【**經**】

**\$\`2073\`肆、明修菩提行**

> **\$（壹）明菩提行**
>
> **\$一、示無礙因**[^124]
>
> **\$（一）明七心行**
>
> **\$1、須菩提問**
>
> 須菩提白佛言：「世尊！若菩薩摩訶薩欲成就阿耨多羅三藐三菩提，應云何行？」[^125]
>
> **\$2、佛答**
>
> **\$（1）等心**
>
> 佛言：「應起等心──於一切眾生亦以等心與語，無有偏黨；[^126]
>
> **\$（2）大慈心**
>
> 於一切眾生中起大慈心，亦以大慈心與語；
>
> **\$（3）下意心**
>
> 於一切眾生中下意[^127]，亦以下意與語；[^128]
>
> **\$（4）安隱心**
>
> 於一切眾生中應生安隱心，亦以安隱心與語；
>
> **\$（5）無礙心**
>
> 於一切眾生中應生無礙心，亦以無礙心與語；
>
> **\$（6）無惱心**
>
> 於一切眾生中應生無惱心，亦以無惱心與語；
>
> **\$（7）愛敬心**
>
> 於一切眾生中應生愛敬心，如父、如母、如兄、如弟、如姊、如妹、如兒子、如親族、知識，亦以愛敬心與語。
>
> **\$（二）依四種正行**[^129]**，廣修諸道法**
>
> **\$1、十善**
>
> \`2074\`是菩薩摩訶薩亦[^130]應自不殺生，亦教人不殺生，讚不殺生法，歡喜讚歎諸不殺生者；乃至自行不邪見，亦教他人不行邪見，讚不邪見法，歡喜讚歎不邪見者。如是，須菩提！菩薩摩訶薩欲成就阿耨多羅三藐三菩提，當如是行。
>
> **\$2、十二甘露門**[^131]
>
> **\$（1）四禪**
>
> 復次，須菩提！菩薩摩訶薩欲成就阿耨多羅三藐三菩提，應自行初禪，亦教他人行初禪，讚歎行初禪法，歡喜讚歎行初禪者；二禪、三禪、四禪亦如是。
>
> **\$（2）四無量心**
>
> 復次，須菩提！菩薩摩訶薩欲成就阿耨多羅三藐三菩提，應自行慈心，亦教人行慈心，讚歎行慈心法，歡喜讚歎行慈心者；悲、喜、捨心亦如是。
>
> **\$（3）四無色定**
>
> 自行虛空處，亦教人行虛空處，讚歎行虛空處法，歡喜讚歎行虛空處者；識處、無所有處、非有想非無想處亦如是。
>
> **\$3、六度、十八空、三十七道品**
>
> 自具足檀波羅蜜，亦教人具足檀波羅蜜[^132]，讚歎具足檀波羅蜜法，歡喜讚歎具足檀波（568b）羅蜜者；尸羅、羼提、毘梨耶、禪、般若波羅蜜亦如是。
>
> 復次，菩薩摩訶薩欲成就阿耨多羅三藐三菩提，自行內空，亦教人行內空，讚歎行內空法，歡喜讚歎行內空者；乃至無法有法空亦如是。
>
> 自行四念處，亦教人行四念處，讚歎行四念處法，歡喜讚歎行四念處者；乃至八聖道分亦如是。
>
> **\$4、出世禪等**
>
> 自修空三昧、無相、無作三昧，亦教人修空、無相、無作三昧，讚歎修空、無相、無作三昧法，歡喜讚歎修空、無相、無作三昧者。
>
> 自行八背捨，亦教人行八背捨，讚歎行八背捨法，歡喜讚歎行八背捨者。
>
> 自行九次第定，亦教人行九次第定，讚歎行九次第定法，歡喜讚歎行九次第定者。
>
> **\$5、諸佛功德**
>
> 自具足佛十力，亦教人具足佛十力，讚歎具足佛十力法，歡喜讚歎具足佛十力者；自行四無所畏、四無礙智、十八不共法、大慈大悲，亦教人行四無所畏乃至大慈大悲，讚歎行四無所畏乃至大慈大悲法，歡喜讚歎行四無所畏乃至大慈大悲者。
>
> **\$\`2075\`6、十二因緣觀**
>
> 自逆順觀十二因緣，亦教人逆順觀十二因緣，讚歎逆順觀十二因緣法，歡喜讚歎逆順觀十二因緣者。
>
> 須菩提！菩薩摩訶薩欲成就阿耨多羅三藐三菩提應如是行！
>
> **\$7、四諦觀**
>
> 復次，須菩提！菩薩摩訶薩欲成就阿耨多羅三藐三菩提，自應知苦、斷集、滅證[^133]、修道，亦教人知苦、斷集、滅證、修道，讚歎知苦、斷集、滅證、修道法，歡喜讚歎知苦、斷集、滅證、修道者。
>
> **\$8、二乘道果智**
>
> 自生須陀洹果證智[^134]而不證實際，亦教人著須陀洹果中，讚歎須陀洹果法，歡喜讚歎得須陀洹果者；斯陀含果、（568c）阿那含果、阿羅漢果亦如是。
>
> 自生辟支佛道證知而不證辟支佛道，亦教人著辟支佛道中，讚歎辟支佛道法，歡喜讚歎得辟支佛道者。[^135]
>
> **\$9、大乘道果**
>
> 自入菩薩位，亦教人入菩薩位，讚歎入菩薩位法，歡喜讚歎入菩薩位者。
>
> 自淨佛世界、成就眾生，亦教人淨佛世界、成就眾生，讚歎淨佛世界、成就眾生法，歡喜讚歎淨佛世界、成就眾生者。
>
> 自起菩薩神通，亦教人起菩薩神通，讚歎起菩薩神通法，歡喜讚歎起菩薩神通者。
>
> 自生[^136]一切種智，亦教人生一切種智，讚歎生一切種智法，歡喜讚歎生一切種智者。
>
> 自斷一切結使習，亦教人斷一切結使習，讚歎斷一切結使習法，歡喜讚歎斷一切結使習者。
>
> 須菩提！菩薩摩訶薩欲成就阿耨多羅三藐三菩提應如是行！
>
> **\$10、壽命成就及成就法住**
>
> 復次，須菩提！菩薩摩訶薩欲成就阿耨多羅三藐三菩提，
>
> 自取**壽命成就**，亦教人取壽命成就，讚歎取壽命成就法，歡喜讚歎取壽命成就者。[^137]
>
> \`2076\`自**成就法住**，亦教人成就法住，讚歎成就法住法[^138]，歡喜讚歎成就法住者。[^139]
>
> **\$※ 結成：依般若方便力而行**
>
> 須菩提！菩薩摩訶薩欲成就阿耨多羅三藐三菩提應如是行，亦應如是學般若波羅蜜方便力！[^140]
>
> **\$二、明得無礙果**
>
> 是菩薩如是學、如是行時，當得無礙色，得無礙受、想、行、識，乃至得無礙法住。[^141]
>
> 何以故？是菩薩摩訶薩從本已來，不受色，不受受、想、行、識，乃至不受一切種智。何以故？色不受者為非色，乃至一切種智不受者為非一切種智。」
>
> **\$（貳）時會得道**
>
> 說是菩薩行品時，二千菩薩得無生法忍。\^\^

【**論**】釋曰：

**\$肆、明修菩提行**

> **\$（壹）明菩提行**
>
> **\$一、示無礙因**
>
> **\$（一）明七心行**
>
> **\$1、須菩提問**
>
> 須菩提問：「菩薩欲成（569a）無上道者，云何應行？」
>
> **\$2、佛答**
>
> **\$（1）等心，（2）大慈心**[^142]
>
> **\$A、釋「等心」**
>
> 佛答：「\^應起等心，於一切眾生無有偏黨。\^\^」
>
> 五眾和合，假名「眾生」，如車、如林。
>
> 「\^一切眾生\^\^」者，盡舉十方六道，無有遺餘。
>
> 一切眾生法，各行三分：怨、親、中人。
>
> \`2077\`佛今教菩薩等心，一切眾生皆有親愛想，莫生怨心，莫生中人心。
>
> **\$B、釋「慈心」**
>
> 復次，眾生有二種：愛及憎。
>
> 佛言：「於一切眾生離是二心，莫生憎、愛。」
>
> 「愛」者貪欲，煩惱心，不應行；當行慈愛心。
>
> 世間法──愛念妻子、牛馬等，憎惡怨賊等。菩薩轉此世間法，但行慈愛心於一切眾生。
>
> **\$C、復釋「等心」**
>
> 復次，「\^等心\^\^」者，菩薩生法喜，於一切眾生，欲令皆至佛道；菩薩自捨憎愛心，亦捨眾生憎愛心加己[^143]。
>
> 世間有三種人：惡、大惡、惡中惡；善、大善、善中善。
>
> ^（1）^「惡」者，如人以惡事加己，還報之以惡事。
>
> 諸佛法於一切眾生平等心，不應起惡念，何況起身行、口行！
>
> ^（2）^「大惡」者，如無人侵己，而以惡加人。
>
> ^（3）^「惡中惡」者，如人以好心供給慈念，而反以惡心毀害──如是等惡，名「惡中惡」。
>
> ^（4）^「善」者，如人以好事於己，還以善報。
>
> ^（5）^「大善」者，如人於己無善，而以善事利益。
>
> ^（6）^「善中善」者，如人以惡事害於己，而以善事乃至身命供養，是名「善中善」。
>
> 菩薩捨是三惡，過是二種善，行第六心[^144]於一切眾生。
>
> **\$※ 因論生論：菩薩未得法身云何能行善心**
>
> 問曰：是菩薩未得法身，云何能行是心？
>
> 答曰：
>
> **\$（A）菩薩難行能行，乃能成無上道**
>
> 是菩薩求無上道，應行無上法，受如是難為苦行，乃成無上道。譬如估[^145]客，於險道中備受諸苦，乃得大利。
>
> **\$（B）菩薩聞諸法畢竟空，深信是法故，能以身命供養怨賊**
>
> 復次，是菩薩聞佛法正體──所謂畢竟空，無我、無我所，無一定實法，所見、所聞、所知皆是虛誑，如幻、如（569b）夢──深信是法故，能以身命供養怨賊。
>
> **\$（C）菩薩知此身從罪業煩惱因緣生，歡喜捨此弊身而得無上道**
>
> \`2078\`復次，菩薩知此身從罪業煩惱顛倒因緣生，所見、所聞皆是虛誑罪垢之本；若有人來欲加害於我，我宜歡喜受之，以此弊[^146]身而得無上道利，何為不與！
>
> **\$（D）菩薩發心利益眾生，以身教令其信受**
>
> 復次，菩薩發心，深愛眾生，欲利益故，自以己身供養怨賊，欲令眾生効己所行；以有眾生說法教者不必肯受故，以身教令其信受。
>
> **\$（E）菩薩求無上道，當行善中善法**
>
> 復次，多有人發言[^147]求無上道而身行不稱；亦以是故，菩薩以身教之，令堅心行此難事──欲求無上道，當行善中善法，為此難事，爾乃可得。
>
> 如是等無量因緣，自以身命供養怨賊。
>
> **\$D、辨等心、慈心之差異**
>
> 問曰：等心、慈心有何等異？
>
> 答曰：
>
> **\$（A）「等心」是四無量心，「慈心」是一無量**
>
> 「等心」者是四無量心，「慈心」者是一無量。
>
> **\$（B）先捨怨親為「等心」，後加愍念為「慈心」**
>
> 有人言：初捨怨親是「等心」，後加愍念是「慈心」。
>
> **\$（C）觀眾生如無為法性為「等心」，愛念眾生為「慈心」**
>
> 復次，有人言：「等心」者，觀眾生如「如、實際、法性」──是法皆無為、無量故等；愛念眾生，是名「慈心」。
>
> **\$E、不說「悲心」之理由**
>
> 所以不說「悲心」者[^148]，
>
> 悲心或憂念眾生，積集此心，心則退沒。
>
> 或有眾生不愛[^149]菩薩悲念，言：「汝何以不自憂其身而念他人？」
>
> 慈心無如是事，易攝眾生故，但說慈心。
>
> **\$（3）下意心**
>
> 問曰：若眾生有三種──上、中、下；菩薩福德智慧積集故，應是大人，云何言「於一切眾生中起下意」？
>
> 答曰：
>
> **\$A、一切法無常，一切眾生上、中、下，皆歸磨滅**
>
> 菩薩作是念：「一切法無常，一切眾生上、中、下皆歸磨滅，是中何者是大？何者是小？人以世法故有大小。」
>
> **\$\`2079\`B、業因緣在世間輪轉，貴賤大小無定**
>
> 復次，大小不定──此國以為大，餘國以為小；於此為大，於彼為小；如今世卑賤，後世為天王──如是業因緣，在世間輪轉，貴賤大小無定。如水火貴賤隨時，用捨無定。（569c）
>
> **\$C、菩薩知功德畢竟空，如幻、如夢，不分別有大小**
>
> 復次，菩薩雖有功德，知是功德畢竟空、如幻、如夢，不著此功德，不有是大小。
>
> **\$D、菩薩若輕眾生，則為輕未來佛**
>
> 復次，一切眾生中有佛道因緣者，唯佛能知。
>
> 菩薩作是念：「若我以[^150]眾生形貌、才能──以此事輕者，則為輕未來佛；若輕佛，則為永了[^151]。」
>
> **\$E、菩薩誓度一切眾生，若眾生無所得，則愧對於眾生**
>
> 復次，菩薩作是念：「我誓度一切眾生；若眾生無所得，我則孤[^152]負眾生。」譬如主人請客，則應敬客而自卑；若無所供設，是則負愧於客。
>
> **\$F、菩薩以自大心故易生瞋；下心則無恚恨**
>
> 復次，以自大心故，則喜生瞋恚；憍慢是瞋之本，瞋是一切重罪之根。若菩薩於眾生起下心，眾生若罵、若打，則無恚恨；譬如大家打奴，奴不敢瞋恨。若菩薩自高、意下[^153]眾生者，眾生侵害，忿然生怒；如奴打大家，則起瞋怒。
>
> 下意有如是等種種利益故，菩薩應當行。
>
> **\$（4）安隱心**
>
> 「安隱心」者，與今世、後世、究竟樂，非如父母、知識與現世樂。
>
> **\$（5）無礙心**
>
> 菩薩若以等心、慈心、下心利益眾生時，若有不知恩人來惱菩薩，不信所行，謂為欺誑，為求名故，無有實事；又為魔所使，來惱菩薩，惡中之惡，不識恩分。菩薩等心，於此通達無礙。
>
> **\$（6）無惱心**
>
> 得是無礙心已，眾生雖有大罪大過，但欲利益，不生惱心。慈心、安隱，無礙、不惱心。
>
> **\$（7）愛敬心**
>
> 譬如孝子愛敬父母，如兄、如弟、如姊妹、如兒女，無婬欲心而生愛敬慈念。
>
> 世人但能愛敬所親，菩薩普及一切。
>
> **\$※ 結義：以七心行，得眾生忍**
>
> \`2080\`得是柔軟清淨好心，名「眾生忍」，是法忍初門。[^154]
>
> **\$（二）依四種正行，廣修諸道法**
>
> **\$1、十善道**
>
> 次行十善道。十善道，有佛、無佛，世間常有，是善法教。
>
> 菩薩先以四十種行，行是十善道。[^155]何以故？是菩薩深念善法，心慈眾生故。
>
> **\$2、十二甘露門**
>
> 離[^156]欲凡夫法有十二事，亦以（570a）四十八種行。[^157]
>
> **\$3～10、略說八種菩薩行**
>
> 六波羅蜜乃至法住，是客法，有佛說則有菩薩行。
>
> **\$二、明得無礙果**
>
> 上來舊法、客法，[^158]本末具足，今世得善法，智慧無礙；捨身，得法身無礙，隨意至十方教化眾生，於十方佛前修集善法。
>
> **\$（貳）時會得道**
>
> 「\^聞是法時，二千菩薩得無生法忍\^\^」者，
>
> 是品說如微妙深法，亦說有行──善門、智門，二行具足。
>
> 但說如法，所利少；若說有法，所利亦少。今說有、無二法，具足故，得無生法忍；譬如二輪具足故，能有所至。
>
> 此中善說二諦[^159]故，二千菩薩得無生法忍[^160]。

[^1]: （大智......二）十六字＝（大智度論釋卷第七十二釋大如品第五十四）十八字【宋】，＝（大智度論釋卷第七十二釋大如品第五十四品）十九字【宮】，＝（摩訶般若波羅蜜品第五十三大如品）十五字【石】。（大正25，562d，n.11）

[^2]: 惟＝議【宋】【宮】。（大正25，562d，n.13）

[^3]: （1）《放光般若經》卷12〈55 歎深品〉：

    > \^爾時，諸欲天子、諸色天子以天名花而散佛上，來詣佛所，頭面作禮，叉手白佛言：「世尊！是**般若波羅蜜甚深，難曉難了**，不可思議。是智者之所知，**是**一切世間所可信者......。」\^\^（大正8，83b12-15）
    >
    > （2）《大般若波羅蜜多經》卷446〈52 真如品〉：
    >
    > \^爾時，欲界、色界諸天各持天上旃檀香末、多揭羅香末、多摩羅香末，復持天上嗢鉢羅花、鉢特摩花、拘某陀花、奔荼利花，遙散佛上，來詣佛所，頂禮雙足，却住一面，合掌恭敬白言：「世尊！**如是般若波羅蜜多最為甚深**，難見難覺、不可尋思、超尋思境、微妙沖寂，聰敏智者之所能知，**非**諸世間皆能信受，即佛無上正等菩提。」\^\^（大正7，251c23-252a1）
    >
    > （3）案：《放光般若經》與《大般若波羅蜜多經》（二分本）皆說「\^**般若波羅蜜多甚深難見**\^\^」，但《摩訶般若波羅蜜經》說「\^**諸佛阿耨多羅三藐三菩提甚深難見**\^\^」。不過如《大智度論》卷72〈54
    > 大如品〉云：\^「阿耨多羅三藐三菩提即是般若波羅蜜，但名字異──在菩薩心中為般若，在佛心中名阿耨多羅三藐三菩提。\^\^」（大正25，563c9-11）又《大智度論》卷79〈66
    > 囑累品〉云：「\^諸法實相有種種名字：或說空，或說畢竟空，或說般若波羅蜜，或名阿耨多羅三藐三菩提。\^\^」（大正25，618b28-c1）「般若波羅蜜」有種種異名，「阿耨多羅三藐三菩提」亦為其一。

[^4]: （1）《大般若波羅蜜多經》卷446〈52
    真如品〉：「\^**一切如來、應、正等覺於此般若波羅蜜多甚深經中，皆作是說**：**色即是一切智智，一切智智即是色**；受、想、行、識即是一切智智，一切智智即是受、想、行、識──如是乃至一切智即是一切智智，一切智智即是一切智；道相智、一切相智即是一切智智，一切智智即是道相智、一切相智。所以者何？**若色真如，若一切智智真如，若一切法真如，皆一真如無二無別**，亦無窮盡；若受、想、行、識真如，若一切智智真如，若一切法真如，皆一真如無二無別，亦無窮盡──如是乃至若一切智真如，若一切智智真如，若一切法真如，皆一真如無二無別，亦無窮盡；若道相智、一切相智真如，若一切智智真如，若一切法真如，皆一真如無二無別，亦無窮盡。\^\^」（大正7，252a1-15）

    > （2）不二法。（印順法師，《大智度論筆記》〔E007〕p.299）

[^5]: 嘿（\^ㄏㄟ\^\^）：1.嘆詞。表示贊嘆、驚異；也作「嘿」（\^ㄇㄛˋ\^\^）：同"
    默 "。（《漢語大詞典》（三），p.508）

[^6]: 《大般若波羅蜜多經》卷446〈52 真如品〉：

    > \^佛告欲界、色界天言：「如是！如是！如汝所說。諸天當知！我觀此義，心恒趣寂不樂說法。所以者何？此法甚深難見難覺，不可尋思，超尋思境，微妙沖寂，聰敏智者之所能知，非諸世間皆能信受，所謂如是甚深般若波羅蜜多即是如來、應、正等覺所證無上正等菩提。
    >
    > 諸天當知！如是無上正等菩提，無能證、非所證、無證處、無證時。諸天當知！此法深妙不二現行，非諸世間所能比度。」\^\^（大正7，252a15-23）

[^7]: 《大般若波羅蜜多經》卷446〈52 真如品〉：

    > \^時，諸天眾白言：「世尊！此所說法甚深微妙，非諸世間卒能信受。所以者何？此深妙法不為攝取色故說，不為棄捨色故說；不為攝取受、想、行、識故說，不為棄捨受、想、行、識故說。」\^\^（大正7，252b8-11）

[^8]: 《大般若波羅蜜多經》卷446〈52
    真如品〉：「\^世尊！世間有情多行攝取我我所執，謂色是我、是我所，受、想、行、識是我是我所──如是乃至一切智是我是我所，道相智、一切相智是我是我所。」\^\^（大正7，252b15-19）

[^9]: 《大般若波羅蜜多經》卷446〈52 真如品〉：

    > \^爾時，具壽善現白佛言：「世尊！此甚深法能隨順一切法。世尊！此甚深法能隨順何等一切法？世尊！此甚深法能隨順般若波羅蜜多，亦能隨順靜慮、精進、安忍、淨戒、布施波羅蜜多。」\^\^（大正7，252c8-11）

[^10]: 《大般若波羅蜜多經》卷446〈52
    真如品〉：「\^世尊！此甚深法都無所礙。世尊！此甚深法於何無礙？世尊！此甚深法於色無礙，於受、想、行、識無礙──如是乃至於一切智無礙，於道相智、一切相智無礙。

    > 世尊！此甚深法無礙為相。何以故？世尊！虛空平等性故，真如平等性故，法界乃至不思議界平等性故，空、無相、無願平等性故，無造、無作平等性故，無染、無淨平等性故。\^\^」（大正7，253a4-11）

[^11]: 《大般若波羅蜜多經》卷446〈52
    真如品〉：「\^世尊！此甚深法都無足迹。何以故？世尊！色足迹不可得故，受、想、行、識足迹亦不可得故──如是乃至一切智足迹不可得故，道相智、一切相智足迹亦不可得故。\^\^」（大正7，253a15-18）

[^12]: 《大般若波羅蜜多經》卷447〈52 真如品〉：

    > \^爾時，欲、色界天眾復白佛言：「世尊！大德善現佛真弟子隨如來生。所以者何？大德善現諸所說法，一切皆與空相應故。\^\^」（大正7，253a27-29）

[^13]: 《大般若波羅蜜多經》卷447〈52 真如品〉：

    > \^爾時，善現告欲、色界諸天眾言：「汝諸天眾說我善現佛真弟子隨如來生，云何善現隨如來生？謂隨如來真如生故。\^\^」（大正7，253a29-b3）

[^14]: 《大般若波羅蜜多經》卷447〈52
    真如品〉：「所以者何？如來真如無來無去，善現真如亦無來去故，說善現隨如來生。」（大正7，253b3-4）

[^15]: 已＝以【石】。（大正25，563d，n.2）

[^16]: 《大般若波羅蜜多經》卷447〈52
    真如品〉：「\^如來真如即一切法真如，一切法真如即如來真如，如是真如無真如性，亦無不真如性；善現真如亦復如是，故說善現隨如來生。\^\^」（大正7，253b4-7）

[^17]: 《大般若波羅蜜多經》卷447〈52
    真如品〉：「\^如來真如常住為相，善現真如亦復如是，故說善現隨如來生。如來真如無變異、無分別，遍諸法轉；善現真如亦復如是，故說善現隨如來生。\^\^」（大正7，253b7-11）

[^18]: 〔相〕－【元】【明】【宮】。（大正25，563d，n.3）

[^19]: 《大般若波羅蜜多經》卷447〈52
    真如品〉：「\^如來真如無所罣礙，一切法真如亦無所罣礙。\^\^」（大正7，253b11-12）

[^20]: 〔一如〕－【宋】【元】【明】【宮】。（大正25，563d，n.4）

[^21]: 《大般若波羅蜜多經》卷447〈52
    真如品〉：「\^若如來真如，若一切法真如，同一真如無二無別、無造無作，如是真如常真如相、無時非真如相，以常真如相、無時非真如相故，無二無別；善現真如亦復如是，故說善現隨如來生。\^\^」（大正7，253b12-16）

[^22]: 《大般若波羅蜜多經》卷447〈52
    真如品〉：「\^如來真如於一切處無憶念、無分別，善現真如亦復如是，故說善現隨如來生。如來真如無別異不可得，善現真如亦復如是，故說善現隨如來生。\^\^」（大正7，253b16-19）

[^23]: 如＋（相）【石】。（大正25，563d，n.5）

[^24]: 《大般若波羅蜜多經》卷447〈52
    真如品〉：「\^如來真如不離一切法真如，一切法真如不離如來真如，如是真如常真如相、無時非真如相；善現真如亦復如是，故說善現隨如來生。雖說隨生而無所隨生，以善現真如不異佛故。\^\^」（大正7，253b19-23）

[^25]: 《大般若波羅蜜多經》卷447〈52
    真如品〉：「\^如來真如非過去、非未來、非現在，一切法真如亦非過去、非未來、非現在；善現真如亦復如是，故說善現隨如來生。\^\^」（大正7，253b23-26）

[^26]: 《大般若波羅蜜多經》卷447〈52
    真如品〉：「\^過去真如即如來真如，如來真如即過去真如；未來真如即如來真如，如來真如即未來真如；現在真如即如來真如，如來真如即現在真如。若過去真如，若未來真如，若現在真如，若如來真如，同一真如無二無別。\^\^」（大正7，253b26-c2）

[^27]: 《大般若波羅蜜多經》卷447〈52
    真如品〉：「\^色真如即如來真如，如來真如即色真如，受、想、行、識真如即如來真如，如來真如即受、想、行、識真如。若色真如，若受、想、行、識真如，若如來真如，同一真如無二無別。\^\^」（大正7，253c2-5）

[^28]: （1）《大般若波羅蜜多經》卷447〈52
    真如品〉：「\^天眾當知！諸菩薩摩訶薩現證如是一切法真如，說名如來、應、正等覺；我於如是諸法真如能深信解，故說善現從如來生。\^\^」（大正7，255a11-14）

    > （2）案：在《放光般若經》卷12〈55
    > 歎深品〉（大正8，84a1-26）是由須菩提問天子，何以說自己為佛真子，而天子作答。玄奘譯《大般若波羅蜜多經》（二分本）卷446〈52
    > 真如品〉（大正7，255a11-14）同《摩訶般若波羅蜜經》，乃須菩提自己設問自己回答；然最末句是須菩提告天子，而非佛說。

[^29]: 振＝震【宋】【元】【明】【宮】。（大正25，563d，n.10）

[^30]: 踊＝涌【宋】【元】【明】【宮】。（大正25，563d，n.11）

[^31]: 踊＝涌【元】【明】＊。（大正25，563d，n.12）

[^32]: ┌淺──分別諸法空。

    > 般若有淺深
    > ┴深──世間法即是涅槃。　　（印順法師，《大智度論筆記》〔B026〕p.163）

[^33]: 洄（\^ㄏㄨㄟˊ\^\^）：1.逆流而上。3.水流回旋。4.回旋的流水。（《漢語大詞典》（五），p.1149）

[^34]: ┌名字一切

    > 二種一切 ┴實一切　　　（印順法師，《大智度論筆記》〔B24〕p.158）

[^35]: 另參見《大智度論》卷65〈44 諸波羅蜜品〉（大正25，521b5-6）。

[^36]: 〔如〕－【宋】【元】【明】【宮】。（大正25，563d，n.17）

[^37]: 知＝智【宋】【元】【明】【宮】。（大正25，563d，n.18）

[^38]: 信慧：無智不成信。（印順法師，《大智度論筆記》〔E019〕p.318）

[^39]: 二乘聖道于無上道得少分。（印順法師，《大智度論筆記》〔E021〕p.319）

[^40]: 〔波羅蜜〕－【宋】【元】【明】【宮】。（大正25，563d，n.21）

[^41]: 般若與一切種智：般若、無上菩提，但名字異。在菩薩名般若，在佛心名菩提。（印順法師，《大智度論筆記》〔E011〕p.306）

[^42]: 色＝空【宮】＊。（大正25，563d，n.23）

[^43]: 真如：一切諸法真實相。（印順法師，《大智度論筆記》〔E008〕p.300）

[^44]: 廬（\^ㄌㄨˊ\^\^）：1.指平民一家在郊野所占的房地。引申為指季節性臨時寄居或休憩所用的簡易房舍。2.泛指簡陋居室。5.古代沿途迎候賓客的房舍。（《漢語大詞典》（三），p.1287）

[^45]: 〔性〕－【石】。（大正25，563d，n.26）

[^46]: 無礙：如虛空故。（印順法師，《大智度論筆記》〔E009〕p.302）

[^47]: 橛（ㄐㄩㄝˊ）：1.木橛子，短木樁。2.喻指樁狀物。3.門中豎立以為限隔的短木。（《漢語大詞典》（四），p.1308）

[^48]: 得＝礙【元】【明】【宮】【石】。（大正25，564d，n.1）

[^49]: （1）參見《雜阿含經》卷31（874經）：「\^有三種子。何等為三？有隨生子，有勝生子，有下生子。何等為**隨生子**？謂子父母不殺、不盜、不婬、不妄語、不飲酒，子亦隨學不殺、不盜、不婬、不妄語、不飲酒，是名隨生子。何等為**勝生子**？若子父母不受不殺、不盜、不婬、不妄語、不飲酒戒，子則能受不殺、不盜、不婬、不妄語、不飲酒戒，是名勝生子。云何**下生子**？若子父母受不殺、不盜、不婬、不妄語、不飲酒戒，子不能受不殺、不盜、不婬、不妄語、不飲酒戒，是名下生子。\^\^」（大正2，220c20-221a8）

    > （2）經：三種子。（印順法師，《大智度論筆記》〔H001〕p.390）

[^50]: ┌不隨順生。

    > 世間三種子 ┤隨順生──佛法一子。

    └勝生。　　　　　　　　　（印順法師，《大智度論筆記》〔B026〕p.164）

[^51]: 五種佛子。（印順法師，《大智度論筆記》〔E015〕p.312）

[^52]: 〔順〕－【石】。（大正25，564d，n.3）

[^53]: ┌一、共聲聞菩薩合說

    > 二種般若
    > ┴二、但與法身菩薩說　　（印順法師，《大智度論筆記》〔B001〕p.103）

[^54]: 二種菩薩：法性生身，結業生身。（印順法師，《大智度論筆記》〔E012〕p.307，〔E021〕p.320）

[^55]: 窮＝礙【宋】【元】【明】【宮】。（大正25，564d，n.6）

[^56]: 《正觀》（6），p.185：《大智度論》卷8（大正25，117a3-b3）、卷53（大正25，442a13-b3）。

[^57]: 《大品經義疏》卷8：「\^三聖共明如體離相，破諸天著情也。\^\^」（卍新續藏24，304a3）

[^58]: 《大般若波羅蜜多經》卷447〈52 真如品〉：

    > \^爾時，欲界、色界天眾，復以天上旃檀香末、多揭羅香末、多摩羅香末，及以天上嗢鉢羅花、鉢特摩花、拘某陀花、奔荼利花，奉散如來及善現上而白佛言：「甚奇！如來！未曾有也！大德善現由真如故隨如來生。」\^\^（大正7，255a18-22）

[^59]: 《大品經義疏》卷8：「\^次破著中三聖破，時眾悟，即四段：初、須菩提以四門破，二、身子就因果門破，三、佛述身子破，四、時眾悟道也。初四門破中，先以四門破，以何以故釋破。就色開即、離二門明眾義，即色無有須菩提生，次就離色亦無須菩提生；次就如，亦即、離二門明無須菩提生義。\^\^」（卍新續藏24，304a5-10）

[^60]: 如＋（中）【石】＊。（大正25，564d，n.7）

[^61]: 《大般若波羅蜜多經》卷447〈52 真如品〉：

    > \^爾時，具壽善現便謂諸天眾言：「諸天當知！然我善現不由色故隨如來生，不由色真如故隨如來生，不離色故隨如來生，不離色真如故隨如來生。」\^\^（大正7，255a22-26）

[^62]: 《大般若波羅蜜多經》卷447〈52
    真如品〉：「\^何以故？諸天眾！是一切法都無所有，諸隨生者、若所隨生、由此隨生、隨生時處皆不可得。\^\^」（大正7，255b11-13）

[^63]: 《大般若波羅蜜多經》卷447〈52 真如品〉：

    > \^爾時，舍利子白佛言：「世尊！諸法真如、法界、法性、不虛妄性、不變異性、平等性、離生性、法定、法住、實際、虛空界、不思議界皆最甚深。」\^\^（大正7，255b14-16）

[^64]: 當＝尚【石】。（大正25，565d，n.1）

[^65]: 《大般若波羅蜜多經》卷447〈52
    真如品〉：「\^謂於此中色不可得，色真如亦不可得。何以故？此中色尚不可得，況有色真如可得！\^\^」（大正7，255b16-18）

[^66]: 《大般若波羅蜜多經》卷447〈52 真如品〉：

    > \^佛言：「舍利子！如是！如是！如汝所說。諸法真如乃至不思議界皆最甚深，所謂此中色不可得，色真如亦不可得。何以故？此中色尚不可得，況有色真如可得！如是乃至此中一切相智不可得，一切相智真如亦不可得。何以故？此中一切相智尚不可得，況有一切相智真如可得！」\^\^（大正7，255b26-c4）

[^67]: 〔淨〕－【宋】【元】【明】【宮】。（大正25，565d，n.2）

[^68]: 忍法＝法忍【宋】【元】【明】【宮】。（大正25，565d，n.4）

[^69]: 千＝十【宮】【石】。（大正25，565d，n.5）

[^70]: 聞大證小。（印順法師，《大智度論筆記》〔E015〕p.311）

[^71]: 別異＝異別【宋】【元】【明】【宮】。（大正25，565d，n.6）

[^72]: 《大般若波羅蜜多經》卷447〈52 真如品〉：

    > \^爾時，佛告舍利子言：「今此眾中六千菩薩已於過去親近供養五百諸佛，一一佛所發弘誓願正信出家，雖修布施、淨戒、安忍、精進、靜慮，而不攝受般若波羅蜜多，遠離方便善巧，**起別異想，行別異行。**修布施時作如是念：『此是布施，此是施物，此是受者，我能行施。』修淨戒時作如是念：『此是淨戒，此是罪業，此所護境，我能持戒。』修安忍時作如是念：『此是安忍，此是忍障，此所忍境，我能安忍。』修精進時作如是念：『此是精進，此是懈怠，此是所為，我能精進。』修靜慮時作如是念：『此是靜慮，此是散動，此是所為，我能修定。』彼不攝受般若波羅蜜多，遠離方便善巧，依別異想，而行布施、淨戒、安忍、精進、靜慮別異之行。由別異想、別異行故，不得菩薩無別異想及失菩薩無別異行。由此因緣不得入菩薩正性離生位，由不得入菩薩正性離生位故，得預流果漸次乃至阿羅漢果。是故，舍利子！**若菩薩摩訶薩雖有菩提道及有空、無相、無願解脫門，而不攝受般若波羅蜜多，及遠離方便善巧，便證實際墮於聲聞或獨覺地。**」\^\^（大正7，255c8-29）

[^73]: 《大般若波羅蜜多經》卷447〈52 真如品〉：

    > \^佛言：「舍利子！諸聲聞乘或獨覺乘補特伽羅，遠離一切智智心，不攝受般若波羅蜜多，無方便善巧故，修空、無相、無願之法，便證實際墮於聲聞或獨覺地。諸菩薩乘補特伽羅不離一切智智心，攝受般若波羅蜜多，依方便善巧，大悲心為上首，修空、無相、無願之法，雖證實際而能入菩薩正性離生位，能證無上正等菩提。」\^\^（大正7，256a7-14）

[^74]: 恆沙修行，還墮二地。（印順法師，《大智度論筆記》〔E015〕p.311）

[^75]: 《大般若波羅蜜多經》卷447〈52
    真如品〉：「\^舍利子！是菩薩乘補特伽羅，雖念過去未來現在諸佛世尊所有戒蘊、定蘊、慧蘊、解脫蘊、解脫智見蘊，恭敬供養隨順修行，而於其中執取相故，不能正解是諸如來、應、正等覺所有戒蘊、定蘊、慧蘊、解脫蘊、解脫智見蘊圓滿功德。是諸菩薩不能正解佛功德故，雖聞無上正等覺道及空、無相、無願法聲，而依此聲執取其相，執取相已迴向無上正等菩提。此菩薩乘補特伽羅如是迴向，不得無上正等菩提，墮於聲聞或獨覺地。何以故？舍利子！是菩薩乘補特伽羅，由不攝受般若波羅蜜多，及遠離方便善巧故，雖以種種所修善根迴向無上正等菩提，而墮聲聞或獨覺地。\^\^」（大正7，256b6-19）

[^76]: 《大般若波羅蜜多經》卷447〈52 真如品〉：

    > \^爾時，舍利子白佛言：「世尊！如我解佛所說義者，若菩薩摩訶薩從初發心乃至究竟，攝受般若波羅蜜多，常不遠離方便善巧，是菩薩摩訶薩隣近無上正等菩提。所以者何？是菩薩摩訶薩從初發心乃至究竟，都不見有少法可得，謂若能證、若所證、若證處、若證時、若由此證都不可得。所謂若色，若受、想、行、識──如是乃至若一切智、若道相智、一切相智都不可得。」\^\^（大正7，256c11-19）

[^77]: 《大般若波羅蜜多經》卷447〈52
    真如品〉：「\^復次，世尊！有菩薩乘諸善男子、善女人等，不攝受般若波羅蜜多，遠離方便善巧，而求無上正等菩提，當知彼於所求無上正等菩提疑惑猶豫或得不得。所以者何？是菩薩乘諸善男子、善女人等，不攝受般若波羅蜜多，遠離方便善巧故，於所修行布施、淨戒、安忍、精進、靜慮、般若波羅蜜多皆取其相──如是乃至於所修行一切智、道相智、一切相智皆取其相。由此因緣，是菩薩乘諸善男子、善女人等皆於無上正等菩提疑惑猶豫或得不得。\^\^」（大正7，256c19-29）

[^78]: 〔修〕－【宋】【宮】【石】。（大正25，565d，n.12）

[^79]: 《大般若波羅蜜多經》卷447〈52
    真如品〉：「\^是故，世尊！若菩薩摩訶薩欲證無上正等菩提，決定不應遠離般若波羅蜜多方便善巧。是菩薩摩訶薩安住般若波羅蜜多方便善巧，用無所得而為方便，以無相俱行心，應修布施波羅蜜多，應修淨戒、安忍、精進、靜慮、般若波羅蜜多──如是乃至以無相俱行心，應修一切智，應修道相智、一切相智。若菩薩摩訶薩安住般若波羅蜜多方便善巧，用無所得而為方便，以無相俱行心修行如是一切佛法，必獲無上正等菩提。\^\^」（大正7，256c29-257a10）

[^80]: 少（\^ㄕㄠˇ\^\^）：7.稍，略。（《漢語大詞典》（二），p.1646）

[^81]: 貴尚：1.崇尚，尊崇。（《漢語大詞典》（十），p.152）

[^82]: 斷＝出【宋】【宮】。（大正25，566d，n.2）

[^83]: 案：依經文，此乃「須菩提」所說。

[^84]: ┌色如──色之實相

    > 性相
    > ┴色───眼所見法。　　（印順法師，《大智度論筆記》〔B027〕p.164）

[^85]: 謬（\^ㄇㄧㄡˋ\^\^）：1.謬誤，差錯。（《漢語大詞典》（十一），p.407）

[^86]: （1）不：色、色如不即不離。（印順法師，《大智度論筆記》〔E010〕p.303）

    > （2）色有即如、不即如二義。（印順法師，《大智度論筆記》［E021］p.320）

[^87]: 前生不行六度，乍聞般若，易證實際。（印順法師，《大智度論筆記》［E021］p.320）

[^88]: 般若方便＝方便般若【石】。（大正25，566d，n.7）

[^89]: 無方便非是無五度。（印順法師，《大智度論筆記》［E021］p.320）

[^90]: ┌應薩婆若、有方便──近無上道。

    > 修行般若 ┴離薩婆若、無方便──於無上道 ┬或不得──恆沙劫修行還墮二地。

    └或得。

    > （印順法師，《大智度論筆記》〔B027〕p.164）

[^91]: 三三昧：大小共行。（印順法師，《大智度論筆記》〔E003〕p.290）

[^92]: 同修三解，有方便、無方便之異：離不離薩婆若心。（印順法師，《大智度論筆記》［E015］p.311）

[^93]: 在於天上＝於諸天【宋】【元】【明】【宮】。（大正25，566d，n.8）

[^94]: 〔人〕－【宋】【元】【明】【宮】。（大正25，566d，n.10）

[^95]: （1）𣫘＝㲉（\^ㄑㄩㄝˋ\^\^）：鳥卵。（《高麗大藏經異體字典》，p.493b）

    > （2）𣫘（\^ㄑㄩㄝˋ\^\^）：同"㲉"。（《漢語大字典》（三），p.2167）
    >
    > （3）㲉（\^ㄑㄩㄝˋ\^\^）：1.卵。3.物體堅硬的皮，多指卵殼。（《漢語大字典》（三），p.2167）

[^96]: 案：《大正藏》原作「病」，今依《高麗藏》作「痛」（第14冊，1099b18）。

[^97]: 案：依經文應是「舍利弗」說。

[^98]: 卷第七十三首【石】，（摩訶般若波羅蜜品第五十三之余卷第七十三阿鞞跋致品）＋爾【石】。（大正25，566d，n.14）

[^99]: 〔已得......提〕十一字－【宋】【宮】【石】。（大正25，566d，n.15）

[^100]: 《大般若波羅蜜多經》卷447〈52 真如品〉：

    > \^爾時，欲界、色界天眾俱白佛言：「諸佛無上正等菩提，極難信解、甚難證得。所以者何？諸菩薩摩訶薩於一切法自相、共相皆應證知，乃能獲得所求無上正等菩提，而諸菩薩摩訶薩眾所知法相都無所有，皆不可得。」\^\^（大正7，257a10-15）

[^101]: 《大般若波羅蜜多經》卷447〈52 真如品〉：

    > \^爾時，佛告諸天眾言：「如是！如是！如汝所說。諸佛無上正等菩提，極難信解、甚難證得。諸天當知！我亦現覺一切法相，證得無上正等菩提，而都不得勝義法相可說名為此是能證、此是所證、此是證處、此是證時、由此而證。所以者何？以一切法畢竟淨故，有為、無為畢竟空故，由斯無上正等菩提，極難信解、甚難證得。」\^\^（大正7，257a15-22）

[^102]: 《大般若波羅蜜多經》卷447〈52 真如品〉：

    > \^爾時，具壽善現白佛言：「世尊！如佛所說諸佛無上正等菩提，極難信解、甚難證得，如我思惟佛所說義，諸佛無上正等菩提，極易信解、甚易證得。所以者何？若能信解無法能證、無法所證、無有證處、無有證時、亦無由此而有所證，則能信解諸佛無上正等菩提。若有證知無法能證、無法所證、無有證處、無有證時、亦無由此而有所證，則能證得所求無上正等菩提。何以故？以一切法皆畢竟空，畢竟空中都無有法可名能證、可名所證、可名證處、可名證時、可名由此而有所證。所以者何？以一切法性相皆空，若增若減都無所有、皆不可得。由此因緣，諸菩薩摩訶薩常所修行布施、淨戒、安忍、精進、靜慮、般若波羅蜜多，都無所有皆不可得──如是乃至一切智、道相智、一切相智，都無所有、皆不可得。諸菩薩摩訶薩所觀諸法，若有色若無色、若有見若無見、若有對若無對、若有漏若無漏、若有為若無為，都無所有皆不可得。由此因緣我思惟佛所說義趣，諸佛無上正等菩提，極易信解、甚易證得，諸菩薩摩訶薩不應於中謂難信解及難證得。所以者何？色，色自性空；受想行識，受想行識自性空──如是乃至一切智，一切智自性空；道相智、一切相智，道相智、一切相智自性空。若菩薩摩訶薩能於如是自性空義，深生信解無倒而證，便得無上正等菩提。」\^\^（大正7，257a23-b20）

[^103]: 《大般若波羅蜜多經》卷447〈52 真如品〉：

    > \^時，舍利子語善現言：「由此因緣諸佛無上正等菩提，極難信解、甚難證得。所以者何？諸菩薩摩訶薩觀一切法，都無自性，皆如虛空。譬如虛空不作是念：『我當信解疾證無上正等菩提。』諸菩薩摩訶薩亦應如是，不作是念：『我當信解疾證無上正等菩提。』何以故？諸法皆空與虛空等，諸菩薩摩訶薩要能信解諸法皆空與虛空等，無倒而證乃得無上正等菩提。若菩薩摩訶薩信解諸法與虛空等，便於無上正等菩提易生信解、易證得者，則不應有殑伽沙等菩薩摩訶薩擐大功德鎧發趣無上正等菩提，於其中間而有退屈。故知無上正等菩提極難信解、甚難證得。」\^\^（大正7，257b20-c3）

[^104]: 《大般若波羅蜜多經》卷447〈52 真如品〉：

    > \^時，具壽善現謂舍利子言：「舍利子！於意云何？色於佛無上正等菩提有退屈不？」\^\^（大正7，257c3-5）

[^105]: 《大般若波羅蜜多經》卷447〈52
    真如品〉：「\^舍利子！於意云何？**離色，有法於佛無上正等菩提有退屈不**？\^\^」（大正7，257c19-21）

[^106]: 〔言若〕－【宋】【元】【明】【宮】，〔言〕－【石】。（大正25，567d，n.1）

[^107]: 《大般若波羅蜜多經》卷447〈52 真如品〉：

    > \^爾時，具壽善現白舍利子言：「若一切法都無所有，皆不可得，說何等法可於無上正等菩提而有退屈？」\^\^（大正7，258a18-20）

[^108]: 《大般若波羅蜜多經》卷447〈52 真如品〉：

    > \^時，舍利子語善現言：「如仁者所說，無生法忍中都無有法，亦無菩薩可於無上正等菩提說有退屈。若爾，何故佛說三種住菩薩乘補特伽羅？但應說一。又如仁說，應無三乘菩薩差別，唯應有一正等覺乘。」\^\^（大正7，258a20-25）

[^109]: 《大般若波羅蜜多經》卷447〈52 真如品〉：

    > \^時，滿慈子白舍利子言：「應問尊者善現：為許有一菩薩乘不？然後可難：應無三乘建立差別，唯應有一正等覺乘。」\^\^（大正7，258a25-28）

[^110]: 《大般若波羅蜜多經》卷447〈52 真如品〉：

    > \^時，舍利子問善現言：「為許有一菩薩乘不？」\^\^（大正7，258a28-29）

[^111]: 乘＝種【宋】【元】【明】【宮】。（大正25，567d，n.2）

[^112]: 《大般若波羅蜜多經》卷447〈52 真如品〉：

    > \^時，具壽善現謂舍利子言：「舍利子！於意云何？一切法真如中，為有三種住菩薩乘補特伽羅差別相不？謂有退住聲聞乘者，或有退住獨覺乘者，或有證得無上乘者？」\^\^（大正7，258a29-b3）

[^113]: 《大般若波羅蜜多經》卷447〈52 真如品〉：

    > \^「舍利子！於意云何？一切法真如中為有**三乘菩薩**異不？」
    >
    > 舍利子言：「不也！善現！」
    >
    > 「舍利子！於意云何？一切法真如中為實有**一定無退屈菩薩乘**不？」
    >
    > 舍利子言：「不也！善現！」
    >
    > 「舍利子！於意云何？一切法真如中為實有**一正等覺乘諸菩薩**不？」
    >
    > 舍利子言：「不也！善現！」\^\^（大正7，258b4-10）

[^114]: 《大般若波羅蜜多經》卷447〈52
    真如品〉：「\^舍利子！於意云何？諸法真如有一有二有三相不？\^\^」（大正7，258b10-11）

[^115]: 《大般若波羅蜜多經》卷447〈52
    真如品〉：「\^舍利子！於意云何？一切法真如中為有一法或一菩薩而可得不？\^\^」（大正7，258b11-13）

[^116]: 一乘，三乘：畢竟空中無退不退，無三乘異，但言無三，不言有一。（印順法師，《大智度論筆記》〔E015〕p.312）

[^117]: 《大般若波羅蜜多經》卷447〈52 真如品〉：

    > \^時，具壽善現謂舍利子言：「若一切法都無所有皆不可得，云何舍利子可作是念言：如是菩薩於佛無上正等菩提定有退屈，如是菩薩於佛無上正等菩提定無退屈，如是菩薩於佛無上正等菩提說不決定，如是菩薩是聲聞乘，如是菩薩是獨覺乘，如是菩薩是正等覺乘，如是為三，如是為一？」\^\^（大正7，258b13-20）

[^118]: 《大般若波羅蜜多經》卷447〈52
    真如品〉：「\^舍利子！若菩薩摩訶薩於一切法都無所得，於一切法真如亦能善信解都無所得，於諸菩薩亦無所得，於佛無上正等菩提亦無所得，當知是為真菩薩摩訶薩。舍利子！若菩薩摩訶薩聞說如是諸法真如不可得相，其心不驚、不恐、不怖、不疑、不悔、不退、不沒，是菩薩摩訶薩速證無上正等菩提，於其中間定無退屈。\^\^」（大正7，258b20-27）

[^119]: 《大般若波羅蜜多經》卷448〈52 真如品〉：

    > \^爾時，世尊讚具壽善現言：「善哉！善哉！汝今能為諸菩薩摩訶薩善說法要，汝之所說皆是如來威神之力，非汝自能。」\^\^（大正7，258c7-9）

[^120]: 發心者多，不退者少。（印順法師，《大智度論筆記》〔E011〕p.305）

[^121]: 現＝見【宋】【元】【明】【宮】，〔現〕－【石】。（大正25，567d，n.5）

[^122]: 一乘，三乘：破著三乘。（印順法師，《大智度論筆記》〔E015〕p.312）

[^123]: 一乘，三乘：畢竟空中法盡一相，出畢竟空三乘有異。（印順法師，《大智度論筆記》［E015］p.312）

[^124]: 菩薩知法性空，以眾生不知，如虛空大誓莊嚴。（印順法師，《大智度論筆記》〔E021〕p.320）

[^125]: 《大般若波羅蜜多經》卷448〈52 真如品〉：

    > \^具壽善現復白佛言：「若菩薩摩訶薩欲疾成辦所求無上正等菩提，當於何住？應云何住？」\^\^（大正7，258c18-20）

[^126]: 《大般若波羅蜜多經》卷448〈52 真如品〉：

    > \^佛告善現：「若菩薩摩訶薩欲疾成辦所求無上正等菩提，當於一切有情住平等心，不應住不平等心；當於一切有情起平等心，不應起不平等心；當於一切有情以平等心與語，不應以不平等心與語。」\^\^（大正7，258c20-24）

[^127]: 下意：1.謂屈意，虛心和順。（《漢語大詞典》（一），p.327）

[^128]: 《大般若波羅蜜多經》卷448〈52
    真如品〉：「\^當於一切有情起謙下心，不應起憍慢心；當於一切有情以謙下心與語，不應以憍慢心與語。\^\^」（大正7，259a4-6）

[^129]: 案：「四種正行」，即於諸道法「自作、教他、讚歎法、歡喜讚歎行法者」。

[^130]: 〔亦〕－【宋】【元】【明】【宮】。（大正25，568d，n.4）

[^131]: （1）印順法師，《空之探究》，p.12：「\^又如四禪，四無量，四無色定，都是等至，合名十二甘露門。\^\^」

    > （2）印順法師，《華雨集》（四），pp.227-228：「\^與定有關的，如四禪──初禪、二禪、三禪、四禪。四無量──慈無量、悲無量、喜無量、捨無量。四無色定──空無邊處、識無邊處、無所有處、非想非非想處。這三類，綜合名為十二甘露門。\^\^」

[^132]: 〔波羅蜜〕－【宋】【元】【明】【宮】＊。（大正25，568d，n.6）

[^133]: 滅證＝證滅【元】【明】＊。（大正25，568d，n.8）

[^134]: 智＝知【宮】。（大正25，568d，n.9）

[^135]: 《大般若波羅蜜多經》卷448〈52
    真如品〉：「\^應**自起證預流果智**而不證實際得預流果，亦**勸他起證預流果智**及證實際得預流果，**恒正稱揚起證預流果智**及證實際得預流果法，**歡喜讚歎起證預流果智**及證實際得預流果者。

    > 應**自起證**一來、不還、阿羅漢果、獨覺菩提智而不證實際得一來、不還、阿羅漢果、獨覺菩提，亦**勸他起證**一來、不還、阿羅漢果、獨覺菩提智及證實際得一來、不還、阿羅漢果、獨覺菩提，**恒正稱揚起證**一來、不還、阿羅漢果、獨覺菩提智及證實際得一來、不還、阿羅漢果、獨覺菩提法，**歡喜讚歎起證**一來、不還、阿羅漢果、獨覺菩提智及證實際得一來、不還、阿羅漢果、獨覺菩提者。\^\^」（大正7，259c26-260a10）

[^136]: 自生＝自讚歎菩薩神通生【宮】。（大正25，568d，n.14）

[^137]: 《大般若波羅蜜多經》卷448〈52
    真如品〉：「\^應自攝受圓滿壽量，亦勸他攝受圓滿壽量，恒正稱揚攝受圓滿壽量法，歡喜讚歎攝受圓滿壽量者。\^\^」（大正7，260a24-26）

[^138]: 〔法〕－【宮】。（大正25，568d，n.18）

[^139]: 《大般若波羅蜜多經》卷448〈52
    真如品〉：「\^應自攝護正法令住，亦勸他攝護正法令住，恒正稱揚攝護正法令住法，歡喜讚歎攝護正法令住者。\^\^」（大正7，260a28-b1）

[^140]: 《大般若波羅蜜多經》卷448〈52
    真如品〉：「\^善現！若菩薩摩訶薩欲疾成辦所求無上正等菩提，於如是法以無所得而為方便應如是住。善現！諸菩薩摩訶薩應如是學甚深般若波羅蜜多方便善巧，若如是學乃能安住所應住法。\^\^」（大正7，260b1-5）

[^141]: 《大般若波羅蜜多經》卷448〈52
    真如品〉：「\^若如是學、如是安住，則於色得無障礙，於受、想、行、識得無障礙，乃至於轉法輪得無障礙，於正法住得無障礙。所以者何？善現！是菩薩摩訶薩從前際來，不攝受色，不攝受受、想、行、識，乃至不攝受轉法輪，不攝受正法住。何以故？善現！色不可攝受故，若色不可攝受則非色；受、想、行、識不可攝受故，若受、想、行、識不可攝受則非受、想、行、識；乃至轉法輪不可攝受故，若轉法輪不可攝受則非轉法輪；正法住不可攝受故，若正法住不可攝受則非正法住。\^\^」（大正7，260b5-15）

[^142]: 修慈悲心及等心。（印順法師，《大智度論筆記》〔E021〕p.320）

[^143]: 己＝已【宋】【元】【明】【宮】【石】。（大正25，569d，n.1）

[^144]: 案：第六心指「善中善」。

[^145]: （1）估＝賈【元】【明】。（大正25，569d，n.3）

    > （2）估（\^ㄍㄨ\^\^）：5.行商，商人。（《漢語大詞典》（一），p.1224）

[^146]: 弊（\^ㄅㄧˋ\^\^）：2.破損，敗壞。5.壞，低劣。（《漢語大詞典》（二），p.1317）

[^147]: 言＝意【元】【明】。（大正25，569d，n.4）

[^148]: 者＝有【宋】【元】【明】【宮】。（大正25，569d，n.6）

[^149]: 愛＝受【宋】【元】【明】【宮】【石】。（大正25，569d，n.7）

[^150]: 以＝小【宋】【元】【明】【宮】。（大正25，569d，n.11）

[^151]: 了：3.結束。（《漢語大詞典》（一），p.721）

[^152]: 孤＝辜【宋】【元】【宮】。（大正25，569d，n.12）

[^153]: 意下＝下意【宋】【元】【明】【宮】。（大正25，569d，n.14）

[^154]: 眾生忍是法忍初門。（印順法師，《大智度論筆記》〔E007〕p.299）

[^155]: 四十種行：即自作、教他、讚歎、歡喜讚歎四種正行乘以十善。參見《大智度論》卷72〈54
    大如品〉：「\^亦應自不殺生，亦教人不殺生，讚不殺生法，歡喜讚歎諸不殺生者......歡喜讚歎不邪見者。\^\^」（大正25，568a12-16）

[^156]: 《大正藏》原作「難」，今依《高麗藏》作「離」（第14冊，1104b8）。

[^157]: （1）十二事即十二甘露門：四禪、四無量心、四無色定。

    > （2）四十八種行：即自作、教他、讚歎、歡喜讚歎四種正行乘以十二甘露門。參見《大智度論》卷72〈54
    > 大如品〉：「\^應自行初禪，亦教他人行初禪，讚歎行初禪法，歡喜讚歎行初禪者......歡喜讚歎行虛空處者；識處、無所有處、非有想非無想處，亦如是。\^\^」（大正25，568a19-27）

[^158]: （1）案：本處「舊法」是指十善、十二甘露門；「客法」是指六波羅蜜乃至法住。

    > （2）又《大智度論》卷46〈18
    > 摩訶衍品〉：「\^十善道為舊戒，餘律儀為客。\^\^」（大正25，395c8-9）
    >
    > （3）另參見釋厚觀，《深觀廣行的菩薩道》，〈《大智度論》中的十善道〉，p.52：
    >
    > \^即使如來未出世仍有十善道；而比丘戒等律儀必須存在於有佛時代，而且是處於惡世，眾生有犯罪因緣時佛才會制定。由於比丘戒等律儀不是永遠存在的，故稱為「客」或稱為「新戒」；而十善道於有佛無佛常有，故為「主」或稱為「舊戒」。\^\^

[^159]: 二諦：說有說無。（印順法師，《大智度論筆記》〔E002〕p.286）

    > 第一義諦──空行──智門　　　但說此，利小。
    >
    > 二法具足，能有所至，善說二諦
    >
    > 俗諦────有行──善門　　　但說此，利少。

    （印順法師，《大智度論筆記》〔B027〕p.164）

[^160]: 忍＋（釋第五十三品竟）【石】。（大正25，570d，n.2）
