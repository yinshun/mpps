\`1228\`慧日佛學班第07期

**《大智度論》卷43**

**〈釋集散品第九下〉**

**（大正25，369b21-371b5）**

釋厚觀（2009.09.19）

> \^【**經**】
>
> **\$三、須菩提以「思惟門」說般若**[^1]
>
> **\$（一）思惟三義──何者是般若，何故名般若，般若屬誰**
>
> 「復次，世尊！菩薩摩訶薩欲行般若波羅蜜，應如是思惟：何者是般若波羅蜜？何以故名般若波羅蜜？是誰般若波羅蜜？[^2]
>
> **\$1、何者是般若：諸法無所有、不可得即為般若**
>
> 若菩薩摩訶薩行般若波羅蜜，如是念：若法無所有、不（369c）可得，是般若波羅蜜。」
>
> **\$2、般若、五度、五眾，乃至十八不共法無所有、不可得**
>
> 爾時，舍利弗問須菩提：「何等法無所有、不可得？」
>
> 須菩提言：「般若波羅蜜，是法無所有、不可得；禪波羅蜜、毘梨耶波羅蜜、羼提波羅蜜、尸羅波羅蜜、檀波羅蜜，是法無所有、不可得──內空故，外空、內外空、空空、大空、第一義空、有為空、無為空、畢竟空、無始空、散空、性空、自相空、諸法空、不可得空、無法空、有法空、無法有法空故。
>
> 舍利弗！色法，無所有、不可得；受、想、行、識法，無所有、不可得。
>
> 內空法，無所有、不可得；乃至無法有法空法，無所有、不可得。
>
> 舍利弗！四念處法，無所有、不可得；乃至十八不共法，無所有、不可得。
>
> 舍利弗！諸神通法，無所有、不可得；如相法，無所有、不可得；法性、法相、法\`1229\`住、法位、實際法，無所有、不可得。
>
> 舍利弗！佛，無所有、不可得；薩婆若法，無所有、不可得；一切種智法，無所有、不可得──內空乃至無法有法空故。
>
> **\$3、菩薩若觀諸法無所有、不可得，心無怖畏，當知是菩薩不離般若行**
>
> 舍利弗！若菩薩摩訶薩如是思惟、如是觀時，心不沒、不悔，不驚、不畏、不怖，當知是菩薩不離般若波羅蜜行。」
>
> 舍利弗問須菩提：「何因緣故，當知菩薩不離般若波羅蜜行？」
>
> 須菩提言：「色離色性，受、想、行，識離識性；六波羅蜜離六波羅蜜性，乃至實際離實際性。」[^3]
>
> 舍利弗復問須菩提：「云何是色性？云何是受、想、行、識性？云何乃至實際性？」
>
> 須菩提言：「無所有是色性，無所有是受、想、行、識性，乃至無所有是實際性。
>
> 舍利弗！以是因緣故，當知色離色性，受、想、行，識離識性，乃至實際離實際性。
>
> 舍利弗！色亦離色相，受、想、行，識亦離識相，乃至實際亦離實際相。相亦離相，性亦離性。」[^4]（370a）
>
> **\$（二）顯所得益**
>
> **\$1、漸近薩婆若，漸得三清淨，不生諸惡心**
>
> 舍利弗問須菩提：「菩薩摩訶薩若如是學，得成就薩婆若？」
>
> 須菩提言：「如是！如是！舍利弗！若菩薩摩訶薩如是學，得成就薩婆若。何以故？以諸法不生、不成就故。」
>
> 舍利弗問須菩提：「何因緣故，諸法不生、不成就？」
>
> 須菩提言：「色，色空，是色生、成就不可得；受、想、行，識，識空，是識生、成就不可得。乃至實際、實際空，是實際生、成就不可得。[^5]
>
> 舍利弗！菩薩摩訶薩如是學，漸近薩婆若，漸得身清淨、心清淨、相清淨。[^6]漸得身\`1230\`清淨、心清淨、相清淨故，是菩薩不生染心、不生瞋心、不生癡心、不生憍慢心、不生慳貪心、不生邪見心。
>
> **\$2、常得化生，遊諸佛國，嚴土熟生，終不離佛**
>
> 是菩薩不生染心乃至不生邪見心故，終不生母人腹中，常得化生；從一佛國至一佛國，成就眾生、淨佛世界[^7]，乃至阿耨多羅三藐三菩提，終不離諸佛。[^8]
>
> **\$（三）結成**
>
> 舍利弗！菩薩摩訶薩當作是行般若波羅蜜，當作是學般若波羅蜜。」\^\^
>
> 【**論**】
>
> **\$三、須菩提以「思惟門」說般若**[^9]
>
> **\$（一）思惟三義──何者是般若，何故名般若，般若屬誰**
>
> **\$1、何者是般若波羅蜜**
>
> **\$（1）何故思惟「何者是般若」**
>
> 問曰：上來廣說般若波羅蜜，今須菩提何以作是言「\^菩薩摩訶薩應如是思惟：何者是般若波羅蜜\^\^」？
>
> 答曰：須菩提上來「謙讓門」說，次「不住門」說，[^10]今明般若波羅蜜體[^11]──何等是般若波羅蜜？
>
> **\$（2）明般若體**
>
> **\$A、般若是諸法實相，不可破壞，有佛無佛法相常住，非諸人作**[^12]
>
> 「般若波羅蜜」者，是一切諸法實相，不可破，不可壞；若有佛、若無佛，常住諸法相、法位，[^13]非佛、非辟支佛、非菩薩、非聲聞、非天人所作，何況其餘小眾生！
>
> **\$B、般若是中道**（印順法師，《大智度論筆記》［B007］p.117，p.118）
>
> **\$（A）離二邊**
>
> \`1231\`復次，常是一邊，斷滅是一邊──離是二邊行中道，是為般若波羅蜜。[^14]
>
> 又復常無常、苦樂、空實、我無我等，亦如是。
>
> 色法是一邊、無色法是一邊，可見法不可見法，有對無對，有為無為，有漏無漏，世間出世間等諸二法，亦如是。
>
> 復（370b）次，無明是一邊，無明盡是一邊；乃至老死是一邊，老死盡是一邊；諸法有是一邊，諸法無是一邊──離是二邊行中道，是為般若波羅蜜。
>
> 菩薩是一邊，六波羅蜜是一邊；佛是一邊，菩提是一邊──離是二邊行中道，是為般若波羅蜜。
>
> 略說內六情是一邊，外六塵是一邊──離是二邊行中道，是名般若波羅蜜。
>
> 此般若波羅蜜是一邊，此非般若波羅蜜是一邊──離是二邊行中道，是名般若波羅蜜。[^15]
>
> 如是等二門，廣說無量般若波羅蜜相。
>
> **\$（B）離三門**
>
> 復次，離有、離無、離非有非無，不墮愚癡而能行善道，是為般若波羅蜜。[^16]
>
> 如是等三門，是般若波羅蜜相。[^17]
>
> **\$（C）法無所有、不可得，為般若波羅蜜**[^18]
>
> 復次，須菩提此中自說：「\^是法無所有、不可得。\^\^」[^19]
>
> **\$a、空故無所有，無常等觀求無定相故不可得**（印順法師，《大智度論筆記》［D015］p.258）
>
> 是般若波羅蜜，空故無所有；常無常等諸觀，求覓無定相故不可得。[^20]
>
> **\$b、不可取、不可受、不可著故**[^21]
>
> 復次，無所有者，此中須菩提自說：「\^般若波羅蜜乃至五波羅蜜法無所有。\^\^」\`1232\`不可取、不可受、不可著故。
>
> **\$c、十八空故**
>
> 復次，十八空故，是六波羅蜜無所有、不可得。譬如大風能破散諸雲，亦如大火燒乾草木，如金剛寶摧破大山──諸空亦如是能破諸法。
>
> **\$2、何以故名般若波羅蜜**
>
> 「\^何以故名般若波羅蜜\^\^」者，
>
> **\$（1）般若：最上智慧，窮盡到邊**（印順法師，《大智度論筆記》［E002］p.288）
>
> 般若者［秦言智慧］[^22]，一切諸智慧中最為第一[^23]，無上、無比、無等，更無勝者，窮盡到邊；如一切眾生中佛為第一，一切諸法中涅槃為第一，一切眾中比丘僧為第一。
>
> **\$※ 因論生論：何以說諸智慧中般若波羅蜜第一**[^24]
>
> 問曰：汝先說**諸法實相是般若波羅蜜**，所謂法位、法住，有佛、無佛常住不異；[^25]今何以說「諸智慧中般若波羅蜜第一，譬如諸法中涅槃為第一」？
>
> 答曰：
>
> **\$A、果中說因故**
>
> 世間法，或時因中說果，或時果中說因，[^26]無咎。
>
> 如人日食數（370c）匹布，布不可食，從布因緣得食，是名因中說果。
>
> 如見好畫而言好手，是名果中說因。
>
> 因諸法實相生智慧，是則果中說因。[^27]
>
> **\$B、入不二門故**
>
> 復次，是菩薩入不二入[^28]法門，是時能直[^29]行此般若波羅蜜，不分別是因是果、是緣是知[^30]、是內是外、是此是彼等，所謂一相，無相。[^31]以是故不應難。
>
> **\$\`1233\`（2）菩薩般若，最為殊勝，清淨無著，饒益眾生**[^32]（印順法師，《大智度論筆記》［B008］p.119）
>
> **\$A、三種智慧：世俗巧便、離生智慧、二乘出世間智慧**
>
> 復次，世間三種智慧：
>
> 一者、世俗巧便，博識文藝，仁智禮敬等。
>
> 二者、離生智慧，所謂離欲界乃至無所有處。
>
> 三者、出世間智慧，所謂離我及我所，諸漏盡聲聞、辟支佛智慧。
>
> **\$B、菩薩般若名為真般若波羅蜜**
>
> 般若波羅蜜為最殊勝，畢竟清淨、無所著故，為饒益一切眾生故。[^33]
>
> 聲聞、辟支佛智慧，雖漏盡故清淨，無大慈悲、不能饒益一切故不如；[^34]何況世俗罪垢不淨欺誑智慧！
>
> 三種智慧不及是智慧故，名為「般若波羅蜜」。
>
> **\$C、般若：為度眾生、為成佛道**（印順法師，《大智度論筆記》［E002］p.288）
>
> 復次，是智慧為度一切眾生故、為得佛道故。
>
> **\$D、波羅蜜：出體**（印順法師，《大智度論筆記》〔D016〕p.260）
>
> 是智慧相應受、想、行、識，及從智慧起身業、口業，及生、住等心不相應諸行，是諸法和合，名為「波羅蜜」。
>
> 是諸波羅蜜中，智慧多故，名為「般若波羅蜜」；念、定等多故，名為「禪波羅蜜」；餘波羅蜜義亦如是。[^35]
>
> **\$E、結**
>
> 如是等種種無量因緣故，名為「般若波羅蜜」。
>
> **\$3、般若波羅蜜屬誰**[^36]
>
> \`1234\`「\^是誰般若波羅蜜\^\^」者，
>
> **\$（1）第一義無我，般若當屬誰**（印順法師，《大智度論》筆記〔D016〕p.260）
>
> 第一義中無知者、見者、得者，一切法無我、無我所相，諸法但空，因緣和合相續生。[^37]若爾！般若波羅蜜當屬誰？
>
> **\$（2）世諦說般若波羅蜜屬菩薩**[^38]（印順法師，《大智度論》筆記〔D016〕p.260）
>
> 佛法有二種：一者、世諦，二者、第一義諦。**為世諦故，般若波羅蜜屬菩薩**。[^39]
>
> **\$A、般若不屬凡夫**
>
> 凡夫人法種種過罪，不清淨故，則不屬凡夫人。般若波羅蜜畢竟清淨，凡夫所不樂；如蠅樂處不淨，不好蓮花。（371a）凡夫人雖復離欲，有吾我心，著離欲法故，不樂般若波羅蜜。
>
> **\$B、般若不屬二乘**
>
> 聲聞、辟支佛，雖欲樂般若波羅蜜，無深慈悲故，大厭世間，一心向涅槃，是故不能具足得般若波羅蜜。
>
> **\$C、般若不屬佛**
>
> 是般若波羅蜜，菩薩成佛時，轉名「一切種智」。[^40]
>
> **\$D、結成：般若但屬菩薩**
>
> 以是故，般若不屬佛，不屬聲聞、辟支佛，不屬凡夫，但屬菩薩。
>
> **\$4、釋疑：何以經中先說般若無所有，次說五度，後說五眾等諸法無所有、不可得**
>
> 問曰：此經中常說五眾在前、一切種智在後，今何以先說六波羅蜜？
>
> 答曰：
>
> **\$（1）般若即是無所有，易解故先說**
>
> 舍利弗問須菩提無所有義解──五眾種種因緣觀，強令無所有，難解；般若波羅蜜即是無所有，易解。
>
> \`1235\`譬如水中月，易明其空；天上月，難令無所有。
>
> **\$（2）五度與般若同名同事故次說，後續說五眾等諸法**
>
> 五波羅蜜與般若波羅蜜同名、同事，是故續說五波羅蜜，然後續說五眾乃至一切種智無所有、不可得。
>
> **\$5、菩薩若觀諸法無所有、不可得，心無怖畏，當知是菩薩不離般若行**
>
> **\$（1）菩薩觀諸法實相，不恐不怖，當知不離般若**
>
> 菩薩入是門，觀諸法實相，不恐不怖者，當知是菩薩不離般若波羅蜜；不離者，常行般若波羅蜜不虛，[^41]必有果報。
>
> **\$（2）釋不離般若之因緣：法中無法相，虛誑無所有**
>
> 此中須菩提自說不離因緣，所謂色離色性，色中無色相，虛誑無所有。[^42]菩薩能如是知，不離實智慧；乃至實際亦如是。
>
> **\$（二）顯所得益**
>
> **\$1、漸近薩婆若，漸得三清淨，不生諸惡心**
>
> 菩薩能行是無障礙道，得至薩婆若，一切法不生不出故。
>
> 舍利弗問須菩提：「\^云何一切法不生？\^\^」
>
> 須菩提答：「\^色，色相空，故色無生無成就，乃至實際亦如是。\^\^」
>
> **\$2、常得化生，供養諸佛，嚴土熟生，終不離諸佛**
>
> **\$（1）常得化生──受法性生身**
>
> 若菩薩能如是行，是清淨第一，無上無比故，漸近薩婆若；漸近薩婆若故，心不生邪見煩惱戲論，即時得心清淨；心清淨果報故，得身清淨；三十二相、八十隨形好，莊嚴其身。得三種清淨[^43]故，破諸虛誑取相之法，受法性生身[^44]，所謂常得化生，不處[^45]胞胎。
>
> **\$（2）供養諸佛，嚴土熟生**
>
> 問曰：若有（371b）力如此，何用化生，貪著其身而不取涅槃？[^46]
>
> 答曰：有二事因緣故：以諸佛是眾生中寶，欲**供養**無厭故；有本願**度眾生、淨佛世界**未滿故。[^47]
>
> **\$（3）終不離佛**
>
> \`1236\`是菩薩福德、方便力故，常不離諸佛。[^48]

**〈釋行相品第十〉**[^49]

**（大正25，371b6-375b22）**

> \^【**經**】
>
> **\$（貳）就「無相門」破諸法顯般若**[^50]
>
> **\$一、明無方便行般若**
>
> **\$（一）明著法而取相**
>
> **\$1、著於外法**
>
> 爾時，須菩提白佛言：「世尊！若菩薩摩訶薩無方便欲行般若波羅蜜，若行**色**為行相，若行受、想、行、識為行相；[^51]若**色是常行**為行相，若受、想、行、識是常行為行相；若**色是無常行**為行相，若受、想、行、識是無常行為行相；若**色是樂行**為行相，若受、想、行、識是樂行為行相；若**色是苦行**為行相，若受、想、行、識是苦行為行相；若**色是有行**為行相，若受、想、行、識是有行為行相；若**色是空行**為行相，若受、想、行、識是空行為行相；若**色是我行**為行相，若受、想、行、識是我行為行相；若**色是無我行**為行相，若受、想、行、識是無我行為行相；若**色是離行**為行相，若受、想、行、識是離行為行相；若**色是寂滅行**為行相，若受、想、行、識是寂滅行為行相。
>
> 世尊！若菩薩摩訶薩無方便行**四念處**為行相，**乃至**[^52]**十八不共法**為行相。
>
> **\$2、著於內法**
>
> 世尊！若菩薩摩訶薩行般若波羅蜜時，作是念『我行般若波羅蜜有所得行』，亦是行相。
>
> **\$3、著於行法**
>
> 世尊！若菩薩摩訶薩作是念『能如是行，是修行般若波羅蜜』，亦是行相。
>
> **\$4、結**
>
> 當知是菩薩摩訶薩行般若波羅蜜無方便！」
>
> **\$（二）無方便之失**
>
> **\$1、不離生死**
>
> 須菩提語舍利弗：「若菩薩摩訶薩行般若波羅蜜時，色受念妄解[^53]；若色受念妄解，\`1237\`為色故作行；若為色作行，不得離生老（371c）病死憂悲苦惱及後世苦。[^54]若菩薩摩訶薩行般若波羅蜜時無方便，眼受念妄解乃至意，色乃至法；眼識界乃至意識界，眼觸乃至意觸，眼觸因緣生受乃至意觸因緣生受，四念處，乃至十八不共法受念妄解，為十八不共法故作行。若為作行，是菩薩不能得離生老病死、憂悲苦惱及後世苦。
>
> **\$2、失菩提果**
>
> 如是菩薩尚不能得聲聞、辟支佛地證，何況得阿耨多羅三藐三菩提！無有是處。
>
> **\$3、結成**
>
> 舍利弗！當知是菩薩摩訶薩行般若波羅蜜無方便。」
>
> **\$二、明有方便行般若**
>
> 舍利弗問須菩提：「云何當知是菩薩摩訶薩行般若波羅蜜有方便？」
>
> **\$（一）不受不著之行**
>
> **\$1、於外無所著故得**
>
> 須菩提語舍利弗：「若菩薩摩訶薩欲行般若波羅蜜時，不行**色**，不行受、想、行、識；不行**色相**，不行受、想、行、識相；不行色、受、想、行、識**常**，不行色、受、想、行、識**無常**；不行色、受、想、行、識**樂**，不行色、受、想、行、識**苦**；不行色、受、想、行、識**我**，不行色、受、想、行、識**無我**；不行色、受、想、行、識**空**，不行色、受、想、行、識**無相**，不行色、受、想、行、識**無作**；不行色、受、想、行識**離**，不行色、受、想、行、識**寂滅**。
>
> 何以故？舍利弗！是色空為非色，離空無色，離色無空，**色即是空，空即是色**；受、想、行，識空為非識，離空無識，離識無空，空即是識，識即是空；乃至**十八不共法**空為非十八不共法，離空無十八不共法，離十八不共法無空，空即是十八不共法，十八不共法即是空。
>
> 如是，舍利弗！當知是菩薩摩訶薩行般若波羅蜜有方便。是菩薩摩訶薩如是行般若波羅蜜，能得阿耨多羅三藐三菩提。
>
> **\$2、於內無所受故得**
>
> 是菩薩摩訶薩行般若波羅蜜時，行亦不受，不行亦不受，（372a）行不行亦不受，非行非不行亦不受，不受亦不受。」[^55]
>
> \`1238\`舍利弗語須菩提：「菩薩摩訶薩行般若波羅蜜時，何因緣故不受？」
>
> 須菩提言：「是[^56]般若波羅蜜自性不可得故不受。何以故？無所有性是般若波羅蜜。舍利弗！以是故，菩薩摩訶薩行般若波羅蜜，行亦不受，不行亦不受，行不行亦不受，非行非不行亦不受，不受亦不受。
>
> 何以故？一切法性無所有，不隨諸法行，不受諸法相故；是名菩薩摩訶薩**諸法無所受三昧**廣大之用，不與聲聞、辟支佛共。是菩薩摩訶薩行是三昧不離，疾得阿耨多羅三藐三菩提。」\^\^[^57]
>
> 【**論**】釋曰：
>
> **\$（貳）就無相門破諸法顯般若**
>
> 前品用「空門」破諸法，此品欲以「無相門」破諸法。
>
> **\$一、明無方便行般若**
>
> **\$（一）明著法而取相**
>
> **\$1、著於外法**
>
> **\$（1）舉色蘊為例**
>
> **\$A、釋「**\^**行色為行相**\^\^**」**
>
> **\$（A）無方便觀色墮有相中**
>
> 若菩薩無方便觀色，則墮相中；墮相中故，失般若波羅蜜行。所以者何？以一切法空故，無相可取。
>
> **\$※
> 釋疑：取捨行道云何無相疑**（印順法師，《大智度論筆記》〔D019〕p.263）
>
> 問曰：人知善惡果報，取果報相已，分別善、惡──善者取，惡者捨，是故行道；云何說「諸法無相相」？[^58]
>
> 答曰：
>
> **\$a、應機有別故**[^59]
>
> 取相者，為初學者說；無相者，為行道、住解脫門者說。不應以麁事為難！
>
> 今行者取善相、破不善相，所謂取男女等相生諸煩惱因緣，後以無相相破善法相。若破不善而不破善相者，善即為患，生諸著故。以無相相破善法，無\`1239\`相亦自破。[^60]所以者何？無相，善法所攝故。譬如雹墮害穀，雹自消滅。
>
> **\$b、無相為實故**
>
> 復次，一切法無相相為實。譬如身，不淨充滿，九孔常流，無有淨相；而人無明故，強以為淨，生煩惱，作諸罪。如小兒於不淨物中，取淨相以為樂；長者觀之而笑，知為虛（372b）妄。如是等種種取相，皆為虛妄。
>
> 如頗梨珠，隨前色變，自無定色；諸法亦如是，無有定相，隨心為異──若常、無常等相。[^61]
>
> 如以瞋心，見此人為弊；若瞋心休息，婬欲心生，見此人還復為好。
>
> 若以憍慢心生，見此人以為卑賤；聞其有德，還生敬心。
>
> 如是等有理而憎愛、無理而憎愛，皆是虛妄憶想。[^62]
>
> 若除虛誑相，亦無空相、無相相、無作相，無所破故。[^63]
>
> **\$（B）色從因緣和合有，無相相，若取相即失般若**
>
> 是色從種種因緣和合而有，譬如水沫，如幻、如夢；若菩薩於色中取一[^64]相，即失般若波羅蜜，色性是無相相故。
>
> **\$B、釋「**\^**色是常行、無常行為行相**\^\^**」**
>
> 受是色相已，見色散壞磨滅，謂是無常；若見和合少許時住，謂為常有。
>
> **\$（A）著色常**
>
> 常有二種[^65]：一者、若住百歲，千萬億歲，若一劫，若八萬劫，然後歸滅；二者、常住不壞。
>
> 菩薩若邊邪滅故，亦不復觀真實常；若觀常，知是久住故常，非是真實。
>
> 若不滅邊邪，觀色為真實常，作是念：草木零落還歸為土，但離合有時。是故說是菩薩無方便。
>
> **\$\`1240\`（B）著色無常**
>
> 菩薩或觀色無常。
>
> 無常亦有二種[^66]：一者、念念滅，一切有為法不過一念住；二者、相續法壞故名為無常，如人命盡，若火燒草木，如煎水消盡。
>
> 若初發心菩薩行是相續斷麁無常，心厭故。
>
> 若久行菩薩，能觀諸法念念生滅無常。[^67]
>
> 是二菩薩皆墮取相中。所以者何？是色常、無常相不可得，如先說。[^68]
>
> **\$（2）例**\^**餘四蘊**\^\^**及**\^**苦行、樂行、我行、非我行**\^\^
>
> 受、想、行、識，亦如是。
>
> 苦、樂[^69]、我、非我[^70]，亦爾。
>
> **\$（3）釋「**\^**五蘊離行、寂滅行**\^\^**」**
>
> **\$A、釋疑：五眾云何寂滅疑**（印順法師，《大智度論筆記》〔D019〕p.263）
>
> 問曰：是五眾可作常、無常等觀，云何言「五眾是寂滅、遠離相」？
>
> 答曰：行者不見五眾常、無常相故，知是五眾離自相；若知五眾離自相，即是寂滅（372c）如涅槃。[^71]
>
> **\$B、釋疑：本無自相，云何墮相疑**（印順法師，《大智度論筆記》〔D019〕p.263）
>
> 問曰：若爾者，初自無相，云何說言「無方便墮相中」？
>
> 答曰：是菩薩根鈍，不自覺，心離五眾著，轉復著遠離寂滅，於無相中而生著。
>
> **\$（4）例餘三十七道品乃至十八不共法**
>
> 三十七品乃至十八不共法，亦應如是隨義分別。
>
> **\$2、著於內法**
>
> 若菩薩觀外諸法皆無相，言「我能作是觀」，以有我心殘故，亦墮相中。
>
> **\$3、著於行法**
>
> 若菩薩能離此著相非道，行真淨無相智慧，作是念：「能如是內外清淨行，是為修行般若波羅蜜。」是人亦墮相中。[^72]所以者何？不可著而著、不可取而取故。
>
> **\$\`1241\`4、結**
>
> 是菩薩名為無方便，依止愛見、著善法故。
>
> **\$（二）無方便之失：不離生死，失菩提果**
>
> 是菩薩雖有福德，亦不得離老病死、憂悲苦惱；雜行道故，尚不能得小乘[^73]，何況大乘！

**\$二、明有方便行般若**

與上相違，名為「有方便」。

> **\$（一）不受不著之行**
>
> **\$1、於外無所著故得**
>
> 於一切法不受[^74]不著，諸法和合因緣生，無自性故。
>
> **\$2、於內無所受故得**
>
> **\$（1）釋疑：前說無受三昧與今說不受三昧之異**
>
> 問曰：前說「無受三昧」，此說「不受三昧」，有何等異？[^75]
>
> 答曰：前者為空故，此為無相故。
>
> **\$（2）釋行無所受三昧不離，疾得佛道**
>
> 「\^不遠離\^\^」者，常行不息不休，以大慈悲心故。[^76]
>
> 「\^疾得佛道\^\^」者，入是三昧無障礙故，所行智慧與佛相似，若無量阿僧祇劫應得，或時超一阿僧祇劫、百劫乃至六十一劫；如弗沙佛讚歎，釋迦文佛超越九劫。[^77]
>
> \^【**經**】
>
> **\$（二）於諸三昧、陀羅尼無分別念行**
>
> **\$\`1242\`1、依世俗諦說行諸三昧及陀羅尼故得益**
>
> **\$（1）疾得佛菩提**
>
> 舍利弗言：「但不離是三昧，令菩薩摩訶薩疾得阿耨多羅三藐三菩提，更有諸餘三昧？」
>
> 須菩提語舍利弗言：「更有諸餘三昧，菩薩摩訶薩行是三昧，疾得阿耨多羅三藐三菩提。」
>
> 舍利弗言：「何等三昧，菩薩摩訶薩行是，疾得阿耨多羅三藐三菩提？」
>
> 須菩提言：「諸菩薩摩訶薩有三昧名^（1）^首楞嚴，行是三昧，令菩（373a）薩摩訶薩疾得阿耨多羅三藐三菩提；有名^（2）^寶印三昧、^（3）^師子遊戲三昧、^（4）^妙月三昧、^（5）^月幢相三昧、^（6）^諸法印三昧、^（7）^觀頂三昧、^（8）^畢法性三昧、^（9）^畢幢相三昧、^（10）^金剛三昧、^（11）^入法印三昧、^（12）^三昧王安立三昧[^78]、^（13）^放光三昧、^（14）^力進三昧、^（15）^出生三昧、^（16）^必入辯才三昧、^（17）^入名字三昧、^（18）^觀方三昧、^（19）^陀羅尼印三昧、^（20）^不妄三昧[^79]、^（21）^攝諸法海印三昧、^（22）^遍覆虛空三昧、^（23）^金剛輪三昧、^（24）^寶斷三昧、^（25）^普照三昧、^（26）^不求三昧、^（27）^無處住三昧、^（28）^無心三昧、^（29）^淨燈三昧、^（30）^無邊明三昧、^（31）^能作明三昧、^（32）^普遍明三昧、^（33）^堅淨諸三昧三昧、^（34）^無垢明三昧、^（35）^作樂三昧、^（36）^電光三昧、^（37）^無盡三昧、^（38）^威德三昧、^（39）^離盡三昧、^（40）^不動三昧、^（41）^莊嚴三昧、^（42）^日光三昧、^（43）^月淨三昧、^（44）^淨明三昧、^（45）^能作明三昧、^（46）^作行三昧、^（47）^知相三昧、^（48）^如金剛三昧、^（49）^心住三昧、^（50）^遍照三昧、^（51）^安立[^80]三昧、^（52）^寶頂三昧、^（53）^妙法印三昧、^（54）^法等三昧[^81]、^（55）^生[^82]喜三昧、^（56）^到法頂三昧、^（57）^能散三昧、^（58）^壞諸法處三昧、^（59）^字等相三昧、^（60）^離字三昧、^（61）^斷緣三昧、^（62）^不壞三昧、^（63）^無種相三昧、^（64）^無處行三昧、^（65）^離闇三昧、^（66）^無去三昧、^（67）^不動[^83]三昧、^（68）^度緣三昧、^（69）^集諸功德三昧、^（70）^住無心三昧、^（71）^妙淨華三昧、^（72）^覺意三昧、^（73）^無量辯三昧、^（74）^無等等三昧、^（75）^度諸法三昧、^（76）^分別諸法三昧、^（77）^散疑三昧、^（78）^無住處三昧、^（79）^一相三昧[^84]、〔**一性\`1243\`三昧**[^85]、〕^（80）^生行三昧、^（81）^一行三昧、^（82）^不一行三昧、^（83）^妙行三昧、^（84）^達一切有底散三昧、^（85）^入言語三昧、^（86）^離音聲字語三昧、^（87）^然炬三昧、^（88）^淨相三昧、^（89）^破相三昧、^（90）^一切種妙足三昧、^（91）^不喜苦樂三昧、^（92）^不盡行三昧、^（93）^多陀羅尼三昧、^（94）^攝[^86]諸邪正相三昧、^（95）^滅憎愛三昧、^（96）^逆順三昧、^（97）^淨光三昧、^（98）^堅固三昧、^（99）^滿月淨光（373b）三昧、^（100）^大莊嚴三昧、^（101）^能照一切世三昧[^87]、^（102）^三昧等三昧[^88]、^（103）^無諍行三昧、^（104）^無住處樂三昧、^（105）^如住定三昧、^（106）^壞身衰三昧、^（107）^壞語如虛空三昧、^（108）^離著如虛空不染三昧。舍利弗！是菩薩摩訶薩行是諸三昧，疾得阿耨多羅三藐三菩提。
>
> 復有無量阿僧祇三昧門、陀羅尼門，菩薩摩訶薩學是三昧門、陀羅尼門，疾得阿耨多羅三藐三菩提。」
>
> **\$（2）得諸佛授記**
>
> 慧命須菩提隨佛心言：「當知是菩薩摩訶薩行是諸三昧者，以為過去諸佛[^89]所授記，今現在十方諸佛亦授是菩薩記。
>
> **\$2、依勝義諦明於諸三昧不知不念**
>
> 是菩薩不見是諸三昧，亦不念是三昧；亦不念：『我當入是三昧，我今入是三昧，我已入是三昧。』是菩薩摩訶薩都無分別念。」
>
> 舍利弗問須菩提：「菩薩摩訶薩住是諸三昧已，從過去佛授記耶？」
>
> 須菩提報言：「不也！舍利弗！何以故？般若波羅蜜不異諸三昧，諸三昧不異般若波羅蜜；菩薩不異般若波羅蜜及三昧，般若波羅蜜及三昧不異菩薩；般若波羅蜜即是三昧，三昧即是般若波羅蜜；菩薩即是般若波羅蜜及三昧，般若波羅蜜及三昧即是菩薩。」
>
> 舍利弗語須菩提：「若三昧不異菩薩，菩薩不異三昧，三昧即是菩薩，菩薩即是三昧，菩薩云何知**一切諸法等三昧**？」[^90]
>
> \`1244\`須菩提言：「若菩薩**入是三昧**，是時不作是念：『我以是法入是三昧。』以是因緣故，舍利弗！是菩薩於諸三昧不知不念。」[^91]
>
> 舍利弗言：「何以故不知不念？」
>
> 須菩提言：「諸三昧無所有故，是故菩薩不知不念。」[^92]
>
> **\$三、佛述成**
>
> 爾時，佛讚言：「善哉！善哉！須菩提！如我說汝行無諍三昧第一，與此義相應。（373c）菩薩摩訶薩應如是學般若波羅蜜、禪波羅蜜、毘梨耶波羅蜜、羼提波羅蜜、尸羅波羅蜜、檀波羅蜜；四念處乃至十八不共法，亦應如是學！」\^\^
>
> 【**論**】
>
> **\$（二）於諸三昧、陀羅尼無分別念行**
>
> **\$1、依世俗諦說行諸三昧及陀羅尼故得益**
>
> **\$（1）疾得佛菩提**
>
> **\$A、釋疑：涅槃一道，所謂三解脫門，何以舍利弗更問有無餘三昧疾得佛道**
>
> 問曰：如佛說涅槃一道，所謂空、無相、無作，舍利弗何以更問「有餘三昧令菩薩疾得佛不」？
>
> 答曰：未近涅槃時，多有餘道；近涅槃時，惟[^93]有一道：空、無相、無作；諸餘三昧，皆入此三解脫門。[^94]
>
> \`1245\`譬如大城，多有諸門，皆得入城；又如眾川萬流皆歸於海。
>
> **\$B、釋「餘三昧」**
>
> 何等餘三昧？所謂首楞嚴三昧等諸三昧，〈摩訶衍品〉[^95]中佛自說；有深難解者，彼中當說。
>
> **\$（2）得諸佛授記**
>
> 若菩薩能行是百八三昧等諸陀羅尼門，十方諸佛皆與授記。
>
> **\$2、依勝義諦明於諸三昧不知不念**
>
> 所以者何？是菩薩雖得是諸三昧，實無諸憶想分別我心故，亦不作是念：「我當入是三昧，今入、已入；我當住是三昧；是我三昧。」以是心清淨微妙法不著故，諸佛授記。
>
> 爾時，舍利弗還以空智慧難須菩提言：「菩薩住是三昧、取是三昧相，得授記耶？」
>
> 須菩提言：「不也！何以故？三事[^96]不異故：般若不異三昧，三昧不異般若；般若不異菩薩、三昧，菩薩、三昧不異般若；般若、三昧即是菩薩，菩薩即是般若、三昧。[^97]若三昧、菩薩異者，諸佛授其記；不異故，無授記。」
>
> 舍利弗復問：「若爾者，三昧及一切法平等不異？」
>
> 須菩提言：「諸菩薩有**諸法等三昧**[^98]，入是三昧中，諸法無異。」
>
> 復次，如先說：於諸三昧不作憶想分別覺與不覺[^99]。[^100]
>
> 諸三昧自性無所有故，菩薩不知不念。[^101]
>
> **\$三、佛述成**
>
> 佛以須菩提自未得是三昧，而善說菩薩微妙三昧、（374a）陀羅尼，般若波羅蜜中不念不著，是故讚言：「善哉！我說汝得無諍三昧第一，如我所讚不虛。」
>
> \`1246\`\^【**經**】
>
> **\$四、學般若以無所得為方便**
>
> **\$（一）學諸法不可得是為學般若**
>
> 舍利弗白佛言：「世尊！菩薩摩訶薩如是學，為學般若波羅蜜耶？」
>
> 佛告舍利弗：「菩薩摩訶薩如是學，為學般若波羅蜜，是法不可得故；乃至學檀波羅蜜，是法亦不可得故；學四念處乃至學十八不共法，是法不可得故。」[^102]
>
> 舍利弗白佛言：「世尊！如是菩薩摩訶薩學般若波羅蜜，是法不可得耶？」
>
> 佛言：「如是！菩薩摩訶薩學般若波羅蜜，是法不可得。」
>
> **\$（二）明人法不可得，畢竟淨故**
>
> **\$1、我乃至見者不可得，五陰等諸法不可得**
>
> 舍利弗言：「世尊！何等法不可得？」
>
> 佛言：「**我**不可得，乃至**知者、見者**不可得，畢竟淨故。
>
> 五陰不可得、十二入不可得、十八界不可得，畢竟淨故。
>
> 無明不可得，畢竟淨故；乃至老死不可得，畢竟淨故。
>
> 苦諦不可得，畢竟淨故；集、滅、道諦不可得，畢竟淨故。
>
> 欲界不可得，畢竟淨故；色界、無色界不可得，畢竟淨故。
>
> 四念處不可得，畢竟淨故；乃至十八不共法不可得，畢竟淨故。
>
> 六波羅蜜不可得，畢竟淨故。
>
> 須陀洹不可得，畢竟淨故；斯陀含、阿那含、阿羅漢、辟支佛不可得，畢竟淨故；菩薩不可得，畢竟淨故；佛不可得，畢竟淨故。」
>
> **\$2、明「畢竟淨」**
>
> 舍利弗白佛言：「世尊！何等是畢竟淨？」
>
> 佛言：「不出不生、無得無作，是名畢竟淨。」[^103]
>
> **\$（三）如法而學，實無所學**
>
> **\$1、菩薩於諸法無所學**
>
> 舍利弗白佛言：「世尊！菩薩摩訶薩若如是學，為學何等法？」
>
> 佛告舍利弗：「菩薩摩訶薩如是學，於諸法無所學。何以故？舍利弗！諸法相不如凡夫所著。」
>
> **\$2、無明凡夫著無所有**
>
> **\$（1）諸法無所有，不知即無明**
>
> 舍利弗白佛言：「世尊！諸法實相云何有？」
>
> 佛言：「諸法無所有，如是有；如（374b）是無所有，是事不知，名為無明。」[^104]
>
> **\$\`1247\`（2）十八空故五陰等諸法無所有**
>
> 舍利弗白佛言：「世尊！何等無所有，是事不知，名為無明？」
>
> 佛告舍利弗：「色、受、想、行、識無所有，內空乃至無法有法空故；四念處乃至十八不共法無所有，內空乃至無法有法空故。
>
> **\$（3）無明凡夫取著生過**
>
> **\$A、凡夫無明故，不知不見諸法無所有**
>
> 是中凡夫以無明力渴愛故，妄見分別，說是無明。
>
> 是凡夫為二邊所縛，是人不知不見諸法無所有，而憶想分別著色乃至十八不共法；是人著故，於無所有法而作識知見，是凡夫不知不見。[^105]
>
> 何等不知不見？
>
> 不知不見色，乃至十八不共法亦不知不見，以是故墮凡夫數，如小兒。
>
> **\$B、顯所生過**
>
> **\$（A）不出三界，不能離二乘**
>
> 是人不出。於何不出？
>
> 不出欲界，不出色界，不出無色界；聲聞、辟支佛法中不出。
>
> **\$（B）不信諸法空**
>
> 是人亦不信。不信何等？
>
> 不信色空，乃至不信十八不共法空。
>
> **\$（C）不住六度乃至十八不共法**
>
> 是人不住。不住何等？
>
> 不住檀波羅蜜，乃至不住般若波羅蜜；不住阿毘[^106]跋致地，乃至不住十八不共法。
>
> **\$（D）失諸功德故名為凡夫、如小兒、著者**
>
> 以是因緣故，名為凡夫，如小兒，亦名著者。
>
> 何等為著？
>
> 著色乃至識，著眼入乃至意入，著眼界乃至意識界，著婬怒癡、著諸邪見，著四念處乃至著佛道。[^107]
>
> **\$\`1248\`五、雙明有無方便行及其得失**
>
> **\$（一）無方便行及其過失**
>
> 舍利弗白佛言：「世尊！若菩薩摩訶薩作如是學，亦不學般若波羅蜜，不得薩婆若？」
>
> 佛語舍利弗：「菩薩摩訶薩作如是學，亦不學般若波羅蜜，不得薩婆若。」
>
> 舍利弗白佛言：「世尊！何以故菩薩摩訶薩亦不學般若波羅蜜，不得薩婆若？」
>
> 佛告舍利弗：「菩薩摩訶薩無方便故，想念分別，著般若波羅蜜，著禪波羅蜜、毘梨耶波羅蜜、羼提波羅蜜、尸羅波羅蜜、檀波羅蜜，乃至十八不共法、一切種智，隨念分別著。以是（374c）因緣故，菩薩摩訶薩如是學，亦不學般若波羅蜜，不得薩婆若。」
>
> 舍利弗白佛言：「世尊！若菩薩摩訶薩如是學，亦不學般若波羅蜜，不得薩婆若？」[^108]
>
> 佛告舍利弗：「菩薩摩訶薩如是學，不學般若波羅蜜，不得薩婆若。」
>
> **\$（二）有方便行及其得益**
>
> 舍利弗白佛言：「世尊！菩薩摩訶薩今云何應學般若波羅蜜，得薩婆若？」
>
> 佛告舍利弗言：「若菩薩摩訶薩學般若波羅蜜時，不見般若波羅蜜。舍利弗！菩薩摩訶薩如是學，學般若波羅蜜，得薩婆若，以不可得故。」
>
> 舍利弗白佛言：「世尊！云何名不可得？」
>
> 佛言：「諸法內空乃至無法有法空故。」\^\^[^109]
>
> 【**論**】釋曰：
>
> **\$四、學般若以無所得為方便**
>
> **\$\`1249\`（一）學諸法不可得是為學般若**
>
> 舍利弗上問：「但無受三昧疾得佛，更有餘三昧？」
>
> 須菩提說：「更有餘三昧疾得佛。是菩薩不念、不著是三昧，過去、現在諸佛授記。」
>
> 佛讚言：「善哉！菩薩摩訶薩**應如是學般若波羅蜜乃至一切佛法**。」
>
> **\$※ 以不可得學諸三昧是為學般若**
>
> 是時，舍利弗作是念：「般若波羅蜜是空相，諸三昧種種分別相，云何學諸三昧是為學般若波羅蜜？」是故問。
>
> 佛答舍利弗：「如是學般若波羅蜜，皆以不可得故。」[^110]
>
> 以般若波羅蜜氣分相皆在諸三昧中，[^111]能如是學，是為學般若波羅蜜。
>
> 乃至十八不共法。
>
> 佛即可之。
>
> **\$（二）明人法不可得，畢竟淨故**
>
> **\$1、眾生空故，我乃至見者不可得；法空故，五陰等諸法不可得**
>
> 舍利弗復問：「\^何等法不可得？\^\^」
>
> 佛此中自說：「**眾生空**故，畢竟清淨故，**我**不可得，乃至**知者、見者、須陀洹乃至佛**不可得。
>
> **法空**故，畢竟清淨故，**五眾**不可得，**乃至十八不共法**不可得。」
>
> **\$2、釋不出不生、無得無作名畢竟淨**
>
> 「\^畢竟清淨\^\^」者，不出不生、不得不作等。
>
> **\$（1）不出、不生**
>
> 因邊不起故，名為「不出」；[^112]緣邊不起故，名為「不生」。[^113]
>
> 定生相不可得故，名為「不出不生」。[^114]
>
> **\$（2）無得、無作**
>
> 不出不生故，名「不可得」；不（375a）可得故，名「無作無起」。
>
> 是起作法，皆是虛誑；離如是相，名「畢竟清淨」。[^115]
>
> **\$（三）如法而學，實無所學**
>
> **\$1、菩薩於諸法無所學、無所得**
>
> \`1250\`舍利弗問佛：「菩薩能如是行畢竟真淨道，為學何法？為得何法？」
>
> 佛答：「能如是學，為無所學、無所得。」
>
> **\$※ 釋疑：應學六度等，云何言無法可學**
>
> 問曰：菩薩用是畢竟空學六波羅蜜乃至十八不共法，云何言「無法可學」？
>
> 答曰：此中佛自說：「諸法不如凡夫所著。」
>
> 凡夫人心有無明、邪見等結使，所聞、所見、所知，皆異法相；乃至聞佛說法，於聖道中、果報中皆著，污染於道。
>
> **\$2、無明凡夫著無所有**
>
> **\$（1）諸法無所有，不知即無明**
>
> 舍利弗白佛言：「若凡夫人所見皆是不實，今是諸法云何有？」
>
> 佛言：「諸法無所有，凡夫人於無所有處亦以為有。」
>
> 所以者何？是凡夫人離無明、邪見不能有所觀，以是故說：著無所有故，名為無明；譬如空拳以誑小兒，[^116]小兒著故，謂以為有。
>
> **\$（2）十八空故，五陰乃至十八不共法等皆無所有**
>
> 舍利弗問佛：「何等法無所有，著故名無明？」
>
> 佛答：「色乃至十八不共法。」
>
> **\$（3）無明凡夫取著生過**[^117]
>
> **\$A、凡夫無明故，不知不見諸法無所有**
>
> 是中無明、愛故，憶想分別──是明、是無明，墮有邊、無邊，[^118]失智慧明[^119]；失智慧明故，不見、不知色畢竟空無所有相，自生憶想分別而著，乃至識眾、十二入、十八界、十二因緣；或聞善法，所謂六波羅蜜乃至十八不共法，亦如世間法，憶想分別著聖法亦如是。以是故，名墮凡夫數，如小兒，為人輕笑。
>
> 如人以指示月，愚者但看指，不看月；智者輕笑言：「汝何不得示者意！指為知月因緣，而更看指不知月。」
>
> 諸佛賢聖[^120]為凡夫人說法，而凡夫著音聲語言，不取聖人意[^121]，不得實義；不得實義故，還於實中生著。
>
> **\$B、顯所生過**
>
> **\$（A）不出三界，不能離二乘**
>
> 佛今說凡夫所失，故言「不能過三界，亦不（375b）能離二乘」。
>
> **\$\`1251\`（B）不信諸法空**
>
> 不得聖人意故，聞說諸法空而不信。
>
> **\$（C）不住六度乃至十八不共法**
>
> 不信故不行、不住六波羅蜜乃至十八不共法。
>
> **\$（D）失諸功德，名為凡夫、小兒、著者**
>
> 以失如是功德故，名為「凡夫小兒」。是小兒著五眾、十二入、十八界、三毒諸煩惱，乃至六波羅蜜、十八不共法、阿耨多羅三藐三菩提皆著，是故名為「著者」。
>
> **\$五、雙明有無方便行及其得失**
>
> **\$（一）無方便行及其過失**
>
> 舍利弗問：「若菩薩如是行，是名不行般若波羅蜜？不行般若波羅蜜，不得薩婆若？」
>
> 佛可舍利弗言：「如是！如是！」
>
> 即為說因緣，所謂新行菩薩無方便力，聞是般若波羅蜜，憶想分別尋求欲取，作是念：「我捨世間樂，復不能得般若波羅蜜，是為兩失！」專求欲得。
>
> 或謂說空是般若波羅蜜，或說空亦空是般若波羅蜜，或說諸法如實相是般若波羅蜜。如是用六十二見、九十八使煩惱心，著是般若波羅蜜，乃至一切種智亦如是。[^122]以是著心學諸法，不能得薩婆若。
>
> **\$（二）有方便行及其得益**
>
> 與此相違者，能行般若波羅蜜，亦能得薩婆若，所謂不見般若波羅蜜，不見行者，不見緣法，不見亦不見。
>
> 舍利弗更問不見因緣。
>
> 佛答：是菩薩入十八空故不見，非以無智故不見。

[^1]: 〈9
    集散品〉「就空門破諸法顯般若」中，又分三門：一、謙讓門，二、不住門，三、思惟門。前二門參見《大智度論》卷42，第三思惟門參見《大智度論》卷43。

[^2]: （1） ┌何者是般若 ┐

    > 三事徵詰 ┤何故名般若 ├唐增：般若何用

    └誰之般若 ┘ （印順法師，《大智度論筆記》［B008］p.120）

    > （2）《光讚經》卷3〈8
    > 假號品〉：「\^復次，天中天！菩薩摩訶薩行般若波羅蜜，當作是觀：何所是般若波羅蜜？何以故謂是為般若波羅蜜？誰為此般若波羅蜜？何以有是般若波羅蜜？用是般若波羅蜜，為亦無所得、亦無所見亦無所不見，是故菩薩摩訶薩般若波羅蜜。\^\^」（大正8，170a22-27）
    >
    > （3）《放光般若經》卷2〈11
    > 本無品〉：「\^復次，世尊！菩薩摩訶薩行般若波羅蜜，當作是觀：言何許是般若波羅蜜？般若波羅蜜為是誰？誰有是般若波羅蜜？\^\^」（大正8，15a29-b2）
    >
    > （4）《大般若波羅蜜多經》卷409〈8
    > 勝軍品〉：「\^復次，世尊！諸菩薩摩訶薩修行般若波羅蜜多時，應當如是審諦觀察：何者是般若波羅蜜多？何故名般若波羅蜜多？誰之般若波羅蜜多？如是般若波羅蜜多為何所用？\^\^」（大正7，49a6-9）
    >
    > （5）參見印順法師，《般若經講記》，pp.3-12。

[^3]: 《大般若波羅蜜多經》卷409〈8 勝軍品〉：

    > \^善現對曰：「是菩薩摩訶薩修行般若波羅蜜多時，**如實知色離色自性**，受、想、行、識離受、想、行、識自性；......乃至如實知實際離實際自性。\^\^」（大正7，49b5-11）

[^4]: （1）離（遠離）：相離，性離。（印順法師，《大智度論筆記》〔D008〕p.250）

    > （2）《大般若波羅蜜多經》卷409〈8
    > 勝軍品〉：「\^舍利子！由是當知，**色離色自性**，受、想、行、識離受、想、行、識自性，乃至實際離實際自性。舍利子！**色亦離色相**，受、想、行、識亦離受、想、行、識相，乃至實際亦離實際相。舍利子！**自性亦離自性，相亦離相；自性亦離相，相亦離自性。**\^\^」（大正7，49b17-22）

[^5]: 《大般若波羅蜜多經》卷409〈8 勝軍品〉：

    > \^舍利子言：「何緣諸法無生、無成？」
    >
    > 善現對曰：「色空故，**生及成辦**俱不可得；受、想、行、識空故，生及成辦俱不可得，如是乃至實際空故，生及成辦俱不可得。」\^\^（大正7，49b27-c1）

[^6]: （1） ┌身清淨

    │語清淨［秦譯缺此］

    > 四種清淨 ┤心清淨

    └相清淨 （印順法師，《大智度論筆記》［B008］p.120）

    > （2）《大般若波羅蜜多經》卷409〈8
    > 勝軍品〉：「\^舍利子！若菩薩摩訶薩能於般若波羅蜜多作如是學，則便漸近一切智智，如如漸近一切智智，如是如是**得身清淨，得語清淨，得意清淨，得相清淨。**\^\^」（大正7，49c1-5）

[^7]: 世界＝國土【石】。（大正25，370d，n.4）

[^8]: 《大般若波羅蜜多經》卷409〈8 勝軍品〉：

    > \^是菩薩摩訶薩由常不生貪等心故，畢竟不墮女人胎中，恒受化生、離險惡趣，除為利樂有情因緣。是菩薩摩訶薩從一佛土至一佛土，**供養、恭敬、尊重、讚嘆諸佛世尊**，成熟有情、嚴淨佛土，乃至證得所求無上正等菩提常不離佛。舍利子！若菩薩摩訶薩欲得如是功德勝利，當學般若波羅蜜多無得暫捨。\^\^（大正7，49c7-13）

[^9]: 「就空門破諸法顯般若」中，須菩提以三門說般若：一、謙讓門，二、不住門，三、思惟門。前二門參見《大智度論》卷42。

[^10]: 參見《大智度論》卷42〈9
    集散品〉：「\^上須菩提以**謙讓門**說般若，雖言不說，而實為諸菩薩說般若波羅蜜。今須菩提以**不住門**直為菩薩說般若波羅蜜。\^\^」（大正25，366b17-20）

[^11]: 《大智度論》卷54（大正25，443b29-c4）、卷55（454a19-26）、卷83（644c7-10）。

[^12]: 般若：是法實相，不可破壞，有佛無佛法相常住，非諸人作。（印順法師，《大智度論筆記》［E002］p.287）

[^13]: 《大智度論》卷65（大正25，515c15-16，516c8-10）、卷91（703c20-21）。

[^14]: 般若是中道 ┬常邊，無常邊

    └離是二邊，行中道　　（印順法師，《大智度論筆記》［B007］p.117）

[^15]: 般若：離是二邊而行中道。（印順法師，《大智度論筆記》〔E002〕p.287）

[^16]: （1）般若：離有無非有無，不墮愚癡，能有善道。（印順法師，《大智度論筆記》［E002］p.288）

    > （2）中邊：常斷離二；苦樂離二；空實離二；我無我離二；色無色離二；可見不可見離二；有對無對離二。有為無為離二；有漏無漏離二；世出世間離二；十二緣起滅盡離二；有無離二；菩薩六度離二。佛菩提離二；內六情外六塵離二；是般若非般若離二；離有離無離非有無。（印順法師，《大智度論筆記》〔D015〕p.258）

[^17]: 般若是中道 ┬有、無、非有非無。

    └離是三門，不墮愚痴，能行善道。（印順法師，《大智度論筆記》［B007］p.118）

[^18]: （1）無所有、不可得：空故無所有，無常等觀求無定相故不可得。十八空故。（印順法師，《大智度論筆記》［D015］p.258）

    > （2）不可得：觀無定相故。不可取、不可受、不可著故。十八空故。（印順法師，《大智度論筆記》［D015］p.258-259）

[^19]: 參見《摩訶般若波羅蜜經》卷3〈9 集散品〉（大正8，236b16-19）。

[^20]: 般若：無所有，不可得。（印順法師，《大智度論筆記》〔E002〕p.288）

[^21]: ┌不可取故

    > 無所有三義 ┤不可受故

    └不可著故　　（印順法師，《大智度論筆記》［B007］p.118）

[^22]: （秦言智慧）四字夾註＝（秦言智慧）四字本文【宋】【元】【明】【宮】【聖】。（大正25，370d，n.10）

[^23]: 《大智度論》卷47（大正25，400b11-12）、卷58（大正25，472b2-4）、卷62（大正25，497c3-5）。

[^24]: 智慧得名般若 ┬一、 實相能生智慧，果中說因，名為般若。

    └二、 入不二門，能行般若，因、果、緣、智、彼、此、內、外，

    一相無相，不作分別。

    （印順法師，《大智度論筆記》［B007］p.118）

[^25]: （1）參見《正觀》（6），p.116：《大智度論》卷43（大正25，370a21-24）。

    > （2）般若：是實相。（印順法師，《大智度論筆記》〔D003〕p.242）
    >
    > （3）實相：不可破壞，有佛無佛，常住諸法相法位，非一切所作。（印順法師，《大智度論筆記》〔D006〕p.247）

[^26]: 因中說果，果中說因。（印順法師，《大智度論筆記》［C031］p.234）

[^27]: 實相：生智慧（觀）。（印順法師，《大智度論筆記》〔D006〕p.247）

[^28]: 〔入〕－【宮】【石】。（大正25，370d，n.16）

[^29]: 直＝具【宋】【元】【明】【宮】【聖】。（大正25，370d，n.17）

[^30]: 知＝智【宋】【元】【明】【宮】【聖】。（大正25，370d，n.18）

[^31]: 入不二法門：不分別因果、緣智、內外、此彼，一相、無相。（此是現證實覺時相也）。（印順法師，《大智度論筆記》〔D016〕p.259）

[^32]: 世間┌一者、 世俗巧便┬─罪垢不淨欺誑智慧......... ┬......
    菩薩般若，最為殊勝，

    > 三種┤二者、 離生智慧┘ ： 清淨無著，饒益眾生。
    >
    > 智慧└三者、 出世間智慧─無大慈悲，不能饒益一切 ┘

    離我及我所，二乘漏盡智 （印順法師，《大智度論筆記》［B008］p.119）

[^33]: （1）般若：清淨無所有，饒益諸眾生。（印順法師，《大智度論筆記》〔D003〕p.242）

    > （2）般若：畢竟清淨，無所著。（印順法師，《大智度論筆記》［E002］p.288）

[^34]: 大小差別：小慧無大慈悲、不益一切，大慧反此。（印順法師，《大智度論筆記》〔D009〕p.250）

[^35]: （1） ┌智慧 ┐

    > 般若波羅蜜，智慧多故 ┤相應受、想、行、識 ├諸法和合，名波羅蜜

    │所起身口業 │

    └不相應行生住滅等 ┘

    （印順法師，《大智度論筆記》［B008］p.119）

    > （2）六度理實互具，隨勝立名。［出般若體］（印順法師，《大智度論筆記》［D005］p.244）

[^36]: （1）二諦：第一義無我，世諦說般若屬菩薩。（印順法師，《大智度論筆記》〔D016〕p.260）

    > （2）二諦：建立於世間語言；無俗則無真；二諦皆有。（印順法師，《大智度論筆記》〔E002〕p.286）

[^37]: 二諦：第一義──無我、無我所相，諸法但空，因緣和合相續生。（印順法師，《大智度論筆記》［D016］p.260）

[^38]: （1） ┌不屬凡夫──凡夫不淨，不樂般若

    > 般若但屬菩薩 ┤不屬二乘──雖樂般若，無大慈悲，厭世趣寂，不能具足得故

    └不屬佛───成佛時，般若得名薩婆若故

    （印順法師，《大智度論筆記》［B008］p.119）

    > （2）般若：但屬菩薩。二乘樂般若，不能具足得。般若，成佛時，轉名一切種智。（印順法師，《大智度論筆記》〔D003〕p.242）
    >
    > （3）參見印順法師，《般若經講記》，pp.11-12。

[^39]: （1）世諦說般若波羅蜜屬菩薩。（印順法師《大智度論筆記》［D016］p.260）

    > （2）參見《大智度論》卷58（大正25，469c5-6）。
    >
    > （3）另參見印順法師，《以佛法研究佛法》，p.123；《成佛之道》，p.326；《初期大乘佛教之起源與開展》，p.654。

[^40]: （1）參見《大智度論》卷83（大正25，643b5-6）、卷82（大正25，636b11-19）、卷11（大正25，139c8-10）、卷58（大正25，471b7-15）。

    > （2）轉名（般若）：般若在佛心中變名一切種智。（印順法師，《大智度論筆記》［C016］p.213）

[^41]: 不離：常行。（印順法師，《大智度論筆記》〔D011〕p.254）

[^42]: 離性：法中無法相，虛誑無所有。（印順法師，《大智度論筆記》〔D008〕p.250）

[^43]: 案：即心、身、相三種清淨。

[^44]: 法性生身：破虛誑取相之法乃得。化生。

    > 供養諸佛無厭故，本願淨土熟情未滿故，二緣不取涅槃，不離諸佛。

    （印順法師，《大智度論筆記》〔D017〕p.260）

[^45]: 處＝受【聖】。（大正25，371d，n.4）

[^46]: 釋疑：法身何貪不滅疑。（印順法師，《大智度論筆記》〔D019］p.262）

[^47]: 得法性生身，二緣不取涅槃 ┬1、見佛供養心無厭故

    └2、本願度生，淨土未滿足故

    （印順法師，《大智度論筆記》［B008］p.120）

[^48]: 參見《大智度論》卷37（大正25，333b17-28）、卷29（275b29-c2）、卷38（338c18-24）。

[^49]: （大智......十）十字＝（釋行相品第十）六字【明】，（大智度第十品行相品）九字【宮】，（釋第十品）四字【聖】，（摩訶般若波羅蜜品第十相行品）十三字【石】。（大正25，371d，n.6）

[^50]: 《大智度論》卷43〈10
    行相品〉：「\^前品用『空門』破諸法，此品欲以『**無相門**』破諸法。\^\^」（大正25，372a12-13）

[^51]: 《大般若波羅蜜多經》卷409〈9
    行相品〉：「\^爾時，具壽善現白佛言：『世尊！若菩薩摩訶薩無方便善巧修行般若波羅蜜多時，**若行色是行其相**，若行受、想、行、識是行其相。』\^\^」（大正7，49c15-17）

[^52]: 至＋（行）【宋】【元】【明】【宮】。（大正25，371d，n.8）

[^53]: 《大智度論疏》卷17：「\^於色上受念，即是**忘解**。\^\^」（卍新續藏46，869b24）

[^54]: 《大般若波羅蜜多經》卷409〈9
    行相品〉：「\^時，具壽善現謂舍利子言：『若菩薩摩訶薩無方便善巧修行般若波羅蜜多時，**若於色住想勝解，則於色作加行**；若於受、想、行、識住想勝解，則於受、想、行、識作加行。由加行故，不能解脫生老病死愁歎憂惱及後世苦。』\^\^」（大正7，50a5-9）

[^55]: （1）《大般若波羅蜜多經》卷409〈9
    行相品〉：「\^舍利子！是菩薩摩訶薩修行般若波羅蜜多時，於般若波羅蜜多，不取行，不取不行，不取亦行亦不行，不取非行非不行，於不取亦不取。\^\^」（大正7，50c9-12）

    > （2） ┌不取行

    │不取不行

    > 都無所取 ┤不取亦行亦不行

    │不取非行非不行

    └不取亦不取　　　　（印順法師，《大智度論筆記》［B009］p.123）

[^56]: （1）〔行〕－【宋】【元】【明】【宮】【聖】【石】。（大正25，372d，n.1）

    > （2）《大正藏》原作「是**行**般若」，今依【宋】【元】【明】【宮】【聖】【石】及《高麗藏》作「是般若」（第14冊，813c23）。

[^57]: 《大般若波羅蜜多經》卷409〈9
    行相品〉：「\^何以故？舍利子！以一切法皆用無性為其自性，都無所取、無所執著，是名**菩薩摩訶薩於一切法無所取著三摩地**。此三摩地微妙殊勝廣大無量，能集無邊無礙作用，不共一切聲聞、獨覺。舍利子！若菩薩摩訶薩能於如是勝三摩地恒住不捨，速證無上正等菩提。\^\^」（大正7，50c20-26）

[^58]: 釋疑：取捨行道，云何無相疑。（印順法師，《大智度論筆記》〔D019〕p.263）

[^59]: 初學、久學別：取相為初學，無相為修行。（印順法師，《大智度論筆記》〔D017〕p.261）

    > 隨機說法 ┬為初學者說──────取相

    └為行道住解脫門者說──無相（印順法師，《大智度論筆記》［B009］p.121）

[^60]: （1）無相 ┬無相破諸善法

    └無相亦自破　　　　（印順法師，《大智度論筆記》［B009］p.121）

    > （2） ┌不善←──善
    >
    > 病 ┤

    └善←───無相←──自破　　（印順法師，《大智度論筆記》［B009］p.121）

[^61]: 舉頗梨珠喻：隨前色變，自無定色。法無定相，隨心為異。（印順法師，《大智度論筆記》［D018］p.261）

[^62]: （1）心性常淨：唯識觀。（印順法師，《大智度論筆記》〔C014〕p.210）

    > （2）境隨心轉：或瞋、或貪、或慢、或敬，皆是妄取。（印順法師，《大智度論筆記》［D018］p.261）
    >
    > （3）唯心故空：法無定相，隨心為異，皆是虛誑。（印順法師，《大智度論筆記》〔D011〕p.253）

[^63]: （1）三解脫門 ┬除虛妄相

    └虛妄相除，亦無空相，無所破故（印順法師，《大智度論筆記》［B009］p.121）

    > （2）無復空相：無所破故。（印順法師，《大智度論筆記》〔D018〕p.261）

[^64]: 一＋（異）【元】【明】【石】。（大正25，372d，n.10）

[^65]: （1）二種常 ┬住百千萬億歲等，然後歸滅

    └常住不壞 （印順法師，《大智度論筆記》［B009］p.122）

    > （2）常──二種：久時住，常不壞。（印順法師，《大智度論筆記》［D018］p.261）

[^66]: （1）二種無常 ┬念念滅，諸有為法，不過一念───久行菩薩觀此┬皆墮取相

    └相續法壞，如人命盡，如草木燒──初心菩薩觀此┘

    （印順法師，《大智度論筆記》［B009］p.122）

    > （2）無常──二種：念念滅，相續壞。（印順法師，《大智度論筆記》［D018］p.262）

[^67]: 初學、久學別：初學觀相續斷無常，久學觀念念生滅無常。（印順法師，《大智度論筆記》〔D017〕p.261）

[^68]: 參見《正觀》（6），pp.116-117：《大智度論》卷1（大正25，60b19-c6）、卷15（170b29-c17）、卷18（193a10-c7）、卷23（229b14-c12）、卷26（253b21-c6）、卷31（292b29-c8）、卷37（331b16-29）、卷43（372b10-26）。

[^69]: 參見《正觀》（6），p.117：《大智度論》卷19（大正25，199c24-200a16）、卷23（229c23-230a18，230c16-23）、卷31（286a11-c3，292c10-17）。

[^70]: 參見《正觀》（6），p.117：《大智度論》卷26（大正25，253c7-254b2）。

[^71]: 寂滅：知法離自相即寂滅如涅槃。（印順法師，《大智度論筆記》［D008］p.250）

[^72]: 觀諸法相────────┐

    > 觀諸法無相.........念我能觀├皆墮相中
    >
    > 行真淨無相慧......念此是行┘
    > （印順法師，《大智度論筆記》［B009］p.123）

[^73]: 小乘有無相方便。（印順法師，《大智度論筆記》〔D013〕p.256）

[^74]: 受＝愛【石】。（大正25，372d，n.16）

[^75]: （1）參見《正觀》（6），p.117：《大智度論》卷42（大正，367a17-c3）。

    > （2）另參見印順法師，《初期大乘佛教之起源與開展》，pp.634-636。

[^76]: 不離：常行不息。（印順法師，《大智度論筆記》〔D011〕p.254）

[^77]: （1）印順法師，《大智度論》（標點本），p.1644校勘：「\^『如弗沙佛讚歎，釋迦文佛超越九劫\^\^』，上二句文義似反，原是『\^釋迦文佛讚弗沙而超越九劫\^\^』。」

    > （2）《大智度論》卷4〈1 序品〉：
    >
    > \^如經中言：過去久遠，有佛名弗沙。時有二菩薩：一名釋迦牟尼，一名彌勒。弗沙佛欲觀釋迦牟尼菩薩心純淑未？即觀見之，知其心未純淑，而諸弟子心皆純淑。又彌勒菩薩心已純淑，而弟子未純淑。是時弗沙佛如是思惟：「一人之心易可速化，眾人之心難可疾治。」如是思惟竟，弗沙佛欲使釋迦牟尼菩薩疾得成佛，上雪山上，於寶窟中入火定。
    >
    > 是時，釋迦牟尼菩薩作外道仙人，上山採藥，見弗沙佛坐寶窟中，入火定，放光明；見已，心歡喜信敬，翹一腳立，叉手向佛，一心而觀，目未曾眴，七日七夜，以一偈讚佛：「天上天下無如佛，十方世界亦無比，世界所有我盡見，一切無有如佛者！」七日七夜諦觀世尊，目未曾眴。超越九劫，於九十一劫中得阿耨多羅三藐三菩提。\^\^（大正25，87b27-c14）
    >
    > （3）超劫：或超一阿僧祇乃至九劫等。（印順法師，《大智度論筆記》［E003］p.289）
    >
    > （4）本生：讚弗沙佛超彌勒九劫。（印順法師，《大智度論筆記》〔H013〕p.401）

[^78]: 昧＋（王印三昧）【元】【石】。（大正25，373d，n.3）

[^79]: （1）《大正藏》作「\^不**妄**三昧\^\^」，《高麗藏》作「\^不**忘**三昧\^\^」（14冊，815b10）。

    > （2）《摩訶般若波羅蜜經》卷3〈10
    > 相行品〉：「\^不**忘**^※^三昧。\^\^」（大正8，237c28）
    >
    > ※忘＝妄【宋】【宮】。（大正8，237d，n.14）
    >
    > （3）《摩訶般若波羅蜜經》卷5〈18
    > 問乘品〉作「\^無**誑**三昧\^\^」。（大正8，251a15）
    >
    > （4）《摩訶般若波羅蜜經》卷5〈18
    > 問乘品〉：「\^云何名無**誑**三昧？住是三昧於諸三昧不欺誑，是名無誑三昧。\^\^」（大正8，251c13-15）

[^80]: 立＝住【宮】。（大正25，373d，n.6）

[^81]: 《大智度論》卷47〈18
    摩訶衍品〉：「\^云何名法等三昧？住是三昧觀諸法等、無法不等，是名法等三昧。\^\^」（大正25，397c21-23）

[^82]: 生＝斷【聖】。（大正25，373d，n.7）

[^83]: 動＝變【明】。（大正25，373d，n.9）

[^84]: （1）《摩訶般若波羅蜜經》卷3〈10
    相行品〉中之「一相三昧」，卷5〈18
    問乘品〉中則名為「\^一莊嚴三昧\^\^」。（大正8，252c21-23）

    > （2）《摩訶般若波羅蜜經》卷5〈18
    > 問乘品〉：「\^云何名一莊嚴三昧？住是三昧，**終不見諸法二相**，是名一莊嚴三昧。\^\^」（大正8，252c21-23）
    >
    > （3）《大智度論》卷47〈18
    > 摩訶衍品〉：「\^一莊嚴三昧者，得是三昧，觀諸法皆一；或一切法有相故一，或一切法無故一，或一切法空故一，如是等無量皆一；以一相智慧，莊嚴是三昧，故言一莊嚴。\^\^」（大正25，401b14-18）

[^85]: （1）〔一性三昧〕－【聖】【石】。（大正25，373d，n.11）

    > （2）《摩訶般若波羅蜜經》卷3〈10
    > 相行品〉：「\^一相三昧、生行三昧。\^\^」（大正8，238a16）
    >
    > （3）《摩訶般若波羅蜜經》卷5〈18
    > 問乘品〉：「\^一莊嚴三昧、生行三昧。\^\^」（大正8，251b3）
    >
    > （4）《大智度論》卷47〈18
    > 摩訶衍品〉：「\^一莊嚴三昧，生行三昧。\^\^」（大正25，396c19-20）
    >
    > （5）案：現存大正藏《大智度論》卷43〈10
    > 行相品〉雖有「一性三昧」，但《大智度論》【聖】【石】本及《摩訶般若波羅蜜經》均無「一性三昧」。百八三昧若加上此「一性三昧」則成109種三昧。

[^86]: 攝＝取【宋】【元】【明】【宮】【石】。（大正25，373d，n.12）

[^87]: （1）〔三昧〕－【宋】【元】【明】【宮】【聖】【石】。（大正25，373d，n.13）

    > （2）《大智度論》卷47〈18
    > 摩訶衍品〉：「\^云何名能照一切世三昧？住是三昧諸三昧及一切法能照，是名能照一切世三昧。\^\^」（大正25，398c7-9）

[^88]: 《大智度論》卷47〈18
    摩訶衍品〉：「\^云何名三昧等三昧？住是三昧於諸三昧不得定亂相，是名三昧等三昧。\^\^」（大正25，398c9-11）

[^89]: （1）（諸）＋佛【聖】【石】。（大正25，373d，n.20）

    > （2）《大正藏》原作「佛諸」，今依《高麗藏》作「諸佛」（第14冊，816a1）。

[^90]: （1）《光讚經》卷4〈9 行品〉：

    > \^舍利弗謂須菩提：「如仁者所云：『菩薩摩訶薩般若波羅蜜及諸三昧，不為各異，菩薩則三昧，三昧則菩薩。**一切法皆平等則不知三昧**。\^\^』」（大正8，173a24-27）
    >
    > （2）《放光般若經》卷3〈12 空行品〉：
    >
    > \^須菩提言：「不也，舍利弗！何以故？般若波羅蜜及三昧、菩薩無有異。菩薩則是三昧，三昧則是菩薩；般若波羅蜜亦爾，等無有異。**而善男子不知諸法等三昧**。何以故不知？菩薩以不見是三昧，是故不知。\^\^」（大正8，16b20-24）
    >
    > （3）《大般若波羅蜜多經》卷410〈9 行相品〉：
    >
    > \^舍利子問善現言：「若三摩地不異菩薩摩訶薩，菩薩摩訶薩不異三摩地，三摩地即是菩薩摩訶薩，菩薩摩訶薩即是三摩地，若三摩地、若菩薩摩訶薩於般若波羅蜜多亦如是者，諸菩薩摩訶薩云何於一切法如實了知入三摩地？\^\^」（大正7，51c22-27）
    >
    > （4）《大智度論》卷43〈10 行相品〉：
    >
    > \^舍利弗復問：「若爾者，三昧及一切法平等不異？\^\^」（大正25，373c24-25）

[^91]: 《大智度論》卷43〈10 行相品〉：

    > \^**須菩提言：「諸菩薩有諸法等三昧，入是三昧中，諸法無異。」**
    >
    > 復次，如先說，於諸三昧不作憶想分別覺與不覺，諸三昧自性無所有故，菩薩不知不念。\^\^（大正25，373c25-28）

[^92]: 《大般若波羅蜜多經》卷410〈9 行相品〉：

    > \^善現答言：「若菩薩摩訶薩入諸定時，不作是念：『**我依一切法平等性證入如是如是等持**。』由此因緣，諸菩薩摩訶薩雖依一切法平等性證入如是如是等持，而於一切法平等性及諸等持不作想解。何以故？舍利子！**以一切法及諸等持、若菩薩摩訶薩、若般若波羅蜜多皆無所有，無所有中分別想解無容起故。**\^\^」（大正7，51c27-52a5）

[^93]: 惟＝唯【宋】【元】【明】【宮】【聖】【石】。（大正25，373d，n.29）

[^94]: 三三昧：近涅槃時唯有此一道。諸餘三昧皆入此三。（印順法師，《大智度論筆記》［E003］p.289）

[^95]: （1）參見《正觀》（6），p.118：〈摩訶衍品〉菩薩三昧，參見《摩訶般若波羅蜜經》卷5〈18
    問乘品〉（大正8，251a8-253b16），《放光般若經》卷4〈19
    摩訶衍品〉（大正8，23b14-24c24），《光讚經》卷6〈16
    三昧品〉（大正8，190a19-193a10）。

    > （2）百八三昧，參見《大智度論》卷47（大正25，398c23-402c10）。

[^96]: 三事＝三昧【宋】【宮】。（大正25，373d，n.35）

[^97]: 菩薩、般若、三昧不二。（印順法師，《大智度論筆記》［C022］p.223）

[^98]: （1）《摩訶般若波羅蜜經》卷5〈18
    問乘品〉：「\^云何名法等三昧？住是三昧，觀諸法等，無法不等，是名法等三昧。\^\^」（大正8，252b10-12）

    > （2）《大智度論》卷47〈18
    > 摩訶衍品〉：「\^**法等三昧**者，等有二種：眾生等，法等。法等相應三昧，名為法等。\^\^」（大正25，400c19-21）

[^99]: 覺與不覺＝不覺不知【宋】【元】【明】【宮】【聖】【石】。（大正25，373d，n.39）

[^100]: 參見《大智度論》卷43〈10
    行相品〉：「\^是菩薩雖得是諸三昧，實無諸憶想分別我心故；亦不作是念：『我當入是三昧，今入、已入，我當住是三昧，是我三昧。』以是心清淨微妙法不著故，諸佛授記。」\^\^（大正25，373c13-17）

[^101]: 《摩訶般若波羅蜜經》卷3〈10 相行品〉：

    > \^舍利弗言：「何以故不知不念？」
    >
    > 須菩提言：「諸三昧無所有故，是菩薩不知不念。」\^\^（大正8，238b19-21）

[^102]: 《大般若波羅蜜多經》卷410〈9
    行相品〉：「\^佛言：舍利子！若菩薩摩訶薩作如是學，為正學般若波羅蜜多，**以無所得為方便故**，乃至為正學十八佛不共法，以無所得為方便故。\^\^」（大正7，52a14-17）

[^103]: 《大般若波羅蜜多經》卷410〈9
    行相品〉：「\^佛言：舍利子！即一切法不生不滅、無染無淨、不出不沒、無得無為，如是名為畢竟淨義。\^\^」（大正7，52b6-8）

[^104]: （1）《大般若波羅蜜多經》卷410〈9
    行相品〉：「\^佛言：諸法如無所有如是而有，若於如是無所有法不能了達，說名無明。\^\^」（大正7，52b14-15）

    > （2）參見印順法師，《中觀今論》，p.18；《初期大乘佛教之起源與開展》，p.728；《華雨集》（四），p.293。

[^105]: 《大般若波羅蜜多經》卷410〈9
    行相品〉：「\^舍利子！愚夫異生若於如是無所有法不能了達，說名無明。彼**由無明及愛勢力，分別執著斷、常二邊**，由此不知不見諸法無所有性分別諸法。由分別故，便執著色、受、想、行、識，乃至執著十八佛不共法；由執著故，分別諸法無所有性，由此於法不知不見。\^\^」（大正7，52b20-26）

[^106]: 毘＝鞞【石】。（大正25，374d，n.8）

[^107]: （1）《大般若波羅蜜多經》卷410〈9 行相品〉：

    > \^佛言：「於色不知不見，於受、想、行、識不知不見，乃至於十八佛不共法不知不見。由於諸法不知不見，墮在愚夫異生數中不能出離。」
    >
    > 舍利子言：「彼於何處不能出離？」
    >
    > 佛言：「彼於欲界、色、無色界不能出離。由於三界不能出離，於聲聞法不能成辦，於獨覺法不能成辦，於菩薩法不能成辦，於諸佛法不能成辦。由於三乘不能成辦，便於諸法不能信受。」
    >
    > 舍利子言：「彼於何法不能信受？」
    >
    > 佛言：「彼於色空不能信受，於受、想、行、識空不能信受，乃至於十八佛不共法空不能信受，由不信受便不能住。」
    >
    > 舍利子言：「於何等法彼不能住？」
    >
    > 佛言：「舍利子！於布施波羅蜜多乃至般若波羅蜜多彼不能住，於不退轉地乃至十八佛不共法彼不能住。由此故名愚夫異生，以於諸法執著有性。」
    >
    > 舍利子言：「彼於何法執著有性？」
    >
    > 佛言：「彼於色執著有性，於受、想、行、識執著有性；於眼處執著有性，乃至於意處執著有性；於色處執著有性，乃至於法處執著有性；於眼界執著有性，乃至於意界執著有性；於貪、瞋、癡執著有性，於諸見趣執著有性；於四念住執著有性，乃至於十八佛不共法執著有性。\^\^」（大正7，52b26-c19）
    >
    > （2）此段「顯所生過」之經文，《摩訶般若波羅蜜經》皆是「佛告舍利弗」之內容，但玄奘譯《大般若波羅蜜多經》（第二分）則是「佛與舍利子之問答」。

[^108]: 《大般若波羅蜜多經》卷410〈9
    行相品〉：「\^舍利子言：是菩薩摩訶薩如是學時，定非學般若波羅蜜多、不能成辦一切智智耶？\^\^」（大正7，53a2-4）

[^109]: 《大般若波羅蜜多經》卷410〈9 行相品〉：

    > \^舍利子言：「是菩薩摩訶薩修學般若波羅蜜多時，以何等無所得為方便耶？」
    >
    > 佛言：「舍利子！是菩薩摩訶薩修學般若波羅蜜多時，以內空無所得為方便，乃至以無性自性空無所得為方便。由是因緣，速能成辦一切智智。\^\^」（大正7，53a22-27）

[^110]: 《摩訶般若波羅蜜經》卷3〈10 相行品〉：

    > \^舍利弗白佛言：「世尊！菩薩摩訶薩如是學，為學般若波羅蜜耶？」
    >
    > 佛告舍利弗：「菩薩摩訶薩如是學，為學般若波羅蜜，是法不可得故。乃至學檀那波羅蜜，是法不可得故。學四念處乃至十八不共法，是法不可得故。\^\^」（大正8，238b26-c2）
    >
    > 參見《大智度論》卷43（大正25，374a4-8）。

[^111]: 般若行：般若氣分（無得）在三昧中。（印順法師，《大智度論筆記》［E003］p.290）

[^112]: 《大智度論疏》卷17：「\^諸法不從因邊起故，名為**不出**。\^\^」（卍新續藏46，870c5）

[^113]: 《大智度論疏》卷17：「\^亦不獨從緣邊起故，名為**不生**。\^\^」（卍新續藏46，870c6）

[^114]: 《大智度論疏》卷17：「\^因緣法寂故，名為**不出不生**。\^\^」（卍新續藏46，870c7）

[^115]: 畢竟清淨：不生不起，離虛誑相。（印順法師，《大智度論筆記》〔E004〕p.292）

[^116]: 參見《增壹阿含經》卷18〈26
    四意斷品〉（大正2，638c7）；《大智度論》卷19（大正25，204b2-3）、卷20（大正25，211a4-11）。

[^117]: （1）心性常淨：迷真返妄。（印順法師，《大智度論筆記》〔C014〕p.210）

    > （2）迷真逐妄。（印順法師，《大智度論筆記》〔E003〕p.290）

[^118]: 中，邊：取相即墮二邊。（印順法師，《大智度論筆記》〔C005〕p.189）

[^119]: 明＝眼【聖】【石】。（大正25，375d，n.6）

[^120]: 賢聖＝聖人【宋】【元】【明】【宮】。（大正25，375d，n.10）

[^121]: 不得佛意。（印順法師，《大智度論筆記》〔E003〕p.290）

[^122]: （1） ┌或說空是─────┐

    > 般若
    > ┤或說空亦空是───┼用六十二見、九十八使煩惱心著，分別尋求，不行般若

    └或說諸法如實相是─┘ （印順法師，《大智度論筆記》［B009］p.122）

    > （2）般若──三種：結使心著，皆非般若。（印順法師，《大智度論筆記》〔C004〕p.188）
