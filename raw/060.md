\`1694\`慧日佛學班第09期／福嚴推廣教育班第20期

**《大智度論》卷60**

**〈釋校量**[^1]**法施**[^2]**品第三十**[^3]**八〉**

**（大正25，481b14-486a22）**

釋厚觀（2010.11.13）

\^【**經**】

**\$壹、舉「以世間善化他」校量「以般若經卷化他」**

> **\$（壹）舉「以十善道化他」校量「以般若經卷化他」**
>
> **\$一、「教閻浮提人行十善」校量「經卷化他」**
>
> **\$（一）正說「經卷化他」勝「教閻浮提人行十善」**
>
> 佛告釋提桓因[^4]言：「憍尸迦！若有善男子、善女人教一閻浮提人行十善道。於汝意云何？以是因緣故，得福多不？」
>
> 答言：「甚多！世尊！」
>
> 佛言：「不如是善男子、善女人書持般若波羅蜜經卷與他人，令讀、誦、說，得福多。
>
> **\$（二）釋因由：般若中廣說無漏法，從般若中學，得成三乘道**
>
> 何以故？是般若波羅蜜中廣說諸無漏法，[^5]善男子、善女人從是中學──已學、今學、當學，入正法[^6]位中──已入、今入、當入，得須陀洹果──已得、今得、當得；乃至阿羅漢果，求辟支佛道亦如是。
>
> 諸菩薩摩訶薩求阿耨多羅三藐三菩提，入正法位中──已入、今入、當入，得阿耨多羅三藐三菩提──（481c）已得、今得、當得。[^7]
>
> \`1695\`憍尸迦！何等是無漏法？所謂四念處乃至八聖道分、四聖諦，內空乃至無法有法空，佛十力乃至十八不共法。善男子、善女人學是法，得阿耨多羅三藐三菩提──已得、今得、當得。
>
> **\$（三）舉譬明理**
>
> **\$1、明「教一人得二乘果」勝「教閻浮提人行十善」**
>
> **\$（1）教一人令得須陀洹**
>
> **\$A、明勝**
>
> 憍尸迦！若有善男子、善女人教一人令得須陀洹果，是人得福德勝教一閻浮提人行十善道。
>
> **\$B、釋因由：二乘聖者能永離三惡道故**
>
> 何以故？[^8]憍尸迦！教一閻浮提人行十善道，不離地獄、畜生、餓鬼苦。
>
> 憍尸迦！教一人得須陀洹果，離三惡道故。
>
> **\$（2）例餘**
>
> 乃至阿羅漢果[^9]、辟支佛道亦如是。
>
> **\$2、明「教一人作佛」勝「教閻浮提人得二乘果」**
>
> **\$（1）明勝**
>
> 憍尸迦！若善男子、善女人教一閻浮提人令得須陀洹果、斯陀含果[^10]、阿那含、阿羅漢、辟支佛道，不如善男子、善女人教一人令得阿耨多羅三藐三菩提得福多！
>
> **\$（2）釋因由：以菩薩因緣能生二乘及諸佛故**
>
> 何以故？憍尸迦！以菩薩因緣故，生須陀洹果[^11]乃至阿羅漢、辟支佛；以菩薩因緣故，生諸佛。
>
> **\$（四）合譬說**
>
> **\$1、明經卷化他得福多**
>
> 以是因緣故，憍尸迦！當知善男子、善女人書般若波羅蜜經卷與他人，令書、持、讀、誦、說，得福多！
>
> **\$2、釋因由：於般若中學，得生人天善處乃至成佛**
>
> 何以故？是般若波羅蜜中廣說諸善法。是善法中學[^12]，便出生剎利大姓、婆羅門大姓、居士大家，四天王天乃至非有想非無想天，便有四念處乃至一切種智，便有諸\`1696\`須陀洹乃至阿羅漢、辟支佛，便有諸佛。[^13]
>
> **\$二、「教諸世界眾生行十善」校量「經卷化他」**
>
> **\$（一）舉四天下世界**
>
> 憍尸迦！置一閻浮提[^14]人。若有善男子、善女人教四天下世界中眾生令行十善道，於汝意云何？是人以是因緣故，得福多不？」
>
> 答言：「甚多！世尊！」
>
> 佛言：「不如是[^15]善男子、善女人書般若波羅蜜經卷與他人，令書、持、讀、誦、說，得福多！
>
> 餘如上說。
>
> **\$（二）舉小千世界**
>
> 憍尸迦！置四天下世界中眾生。若教小千世界中眾生令行十善道亦如是。
>
> **\$（三）舉中千世界**
>
> 憍尸迦！（482a）置小千世界中眾生。若教二千中世界中眾生令行十善道；若有善男子、善女人書般若波羅蜜經卷與他人，令書、持、讀、誦，是人得福多！
>
> 餘如上說。
>
> **\$（四）舉大千世界**
>
> 憍尸迦！置二千中世界中眾生。若教三千大千世界中所有眾生令行十善道；復有人書般若波羅蜜經卷與他人，令書、持、讀、誦，是人福德多！
>
> **\$（五）舉十方恒河沙世界**
>
> 憍尸迦！置三千大千世界中眾生。若教如恒河沙等世界中所有眾生令行十善道；若復有人書般若波羅蜜經卷與他人，令書、持、讀、誦，其福德多！
>
> 餘如上說。
>
> **\$（貳）舉「教眾生禪定、五神通」校量「經卷化他」**
>
> **\$一、舉教一閻浮提眾生**
>
> 復次，憍尸迦！有人教一閻浮提眾生，令立四禪、四無量心、四無色定、五神通。於汝意云何？是善男子、善女人福德多不？」
>
> 釋提桓因言：「甚多！世尊！」
>
> \`1697\`佛言：「不如是善男子、善女人書般若波羅蜜經卷與他人，令書、持、讀、誦、說，得福多！何以故？是般若波羅蜜中廣說諸善法。
>
> 餘如上說。
>
> **\$二、舉教餘世界眾生**
>
> 憍尸迦！置閻浮提眾生，復置四天下世界中眾生、小千世界中眾生、二千中世界中眾生、三千大千世界中眾生。憍尸迦！若有人教十方如恒河沙等世界中眾生，令立四禪、四無量心、四無色定、五神通，於汝意云何？是人福德多不？」
>
> 答言：「甚多！世尊！」
>
> 佛言：「不如是善男子、善女人書般若波羅蜜經卷與他人，令書、持、讀、誦、說，得福多！何以故？是般若波羅蜜中廣說諸善法。
>
> 餘如上說。
>
> **\$（參）合舉「教十善道、禪定、五神通」校量「自行般若」**
>
> **\$一、明「自行般若」為勝**
>
> 復次，憍尸迦！若有善男子、善女人受是般若波羅蜜，書[^16]、持、讀、誦、說、正憶念，是人福德勝教閻浮提人行十善道，立四禪、四無量心、四無色定、五神通。
>
> **\$二、別釋「正憶念」**
>
> 正憶念[^17]者，受、持、親近般若波羅蜜，乃至正憶念，（482b）不以二法、不以不二法；受、持、親近禪波羅蜜、毘梨耶波羅蜜、羼提波羅蜜、尸[^18]波羅蜜、檀波羅蜜，乃至正憶念，不以二法、不以不二法；為阿耨多羅三藐三菩提，正憶念內空乃至一切種智，不以二法、不以不二法。[^19]
>
> **\$（肆）舉「般若化他」校量「自行般若」，佛述「具自行化他者」更勝**
>
> **\$一、明「般若化他」**
>
> 復次，憍尸迦！若有善男子、善女人為他人種種因緣演說般若波羅蜜義，開示、分別，令易解。
>
> 憍尸迦！何等是般若波羅蜜義？
>
> 憍尸迦！般若波羅蜜義者，不應以二相觀[^20]、不應以不二相觀，非有相、非無相，不入不出，不增不損，不垢不淨，不生不滅，不取不捨，不住非不住，非實非虛，非合\`1698\`非散，非著非不著，非因非不因，非法非不法，非如非不如，非實際非不實際。[^21]
>
> **\$二、「般若化他」勝「自行般若」**
>
> 憍尸迦！若善男子、善女人能以是般若波羅蜜義為他人種種因緣演說、開示、分別，令易解──是善男子、善女人所得福德甚多，勝自受持般若波羅蜜，親近、讀、誦、說、正憶念。
>
> **\$三、佛述「具自行化他者」更勝**
>
> 復次，憍尸迦！善男子、善女人自受持般若波羅蜜，親近、讀、誦、說、正憶念；亦為他人種種因緣演說般若波羅蜜義，開示、分別，令易解──是善男子、善女人所得功德甚多！」
>
> **\$四、天主勸應巧說般若**
>
> 釋提桓因白佛言：「世尊！善男子、善女人應如是演說般若波羅蜜義[^22]，開示、分別，令易解！」
>
> **\$五、佛述成，明巧說般若其福無邊**
>
> 佛告釋提桓因：「如是！憍尸迦！是善男子、善女人應如是演說般若波羅蜜義，開示、分別，令易解。憍尸迦！善男子、善女人如是演說般若波羅蜜義，開示、分別，令易解，得無量無邊阿僧祇福德。
>
> **\$（伍）「供養十方佛」校量「以般若化他」**
>
> 若有善男子、善女人供養十方無量阿僧祇諸佛，盡其壽命，隨其所須，恭敬、尊重、讚歎，華香乃至幡蓋[^23]供養；若復有善男子、（482c）善女人種種因緣為他人廣說般若波羅蜜義，開示、分別，令易解──是善男子、善女人功德甚多！
>
> 何以故？諸過去、未來、現在諸佛皆於是般若波羅蜜中學，得阿耨多羅三藐三菩提──已得、今得、當得。
>
> **\$（陸）「有所得行六度」校量「以無所得為方便演說般若化他」**
>
> **\$一、正較量：「以無所得為方便演說般若化他」勝「有所得行六度」**
>
> 復次，憍尸迦！若善男子、善女人於無量無邊阿僧祇劫行檀波羅蜜，不如是善男子、善女人以般若波羅蜜為他人演說其義，開示、分別，令易解，其福甚多，以無所得故。[^24]
>
> **\$\`1699\`二、明「般若正義」**
>
> **\$（一）論「有所得行、無所得行」**
>
> **\$1、有所得行**
>
> 云何名有所得？
>
> 憍尸迦！若菩薩摩訶薩用有所得故布施，布施時作是念：『我與，彼受，所施者物。』是名得檀，不得波羅蜜。
>
> 『我持戒，此是戒。』是名得戒，不得波羅蜜。
>
> 『我忍辱，為是人忍辱。』是名得忍辱，不得波羅蜜。
>
> 『我精進，為是事懃精進。』是名得精進，不得波羅蜜。
>
> 『我修禪，所修是禪。』是名得禪，不得波羅蜜。
>
> 『我修慧，所修是慧。』是名得慧，不得波羅蜜。
>
> 憍尸迦！是善男子、善女人如是行者，不得具足檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜。」[^25]
>
> **\$2、無所得行**
>
> 釋提桓因白佛言：「世尊！菩薩摩訶薩云何修具足檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜？」
>
> 佛告釋提桓因：「菩薩摩訶薩布施時，不得與者、不得受者、不得所施物，是人得具足檀波羅蜜；乃至修般若波羅蜜時，不得智、不得所修智[^26]，是人得具足般若波羅蜜。[^27]
>
> \`1700\`憍尸迦！是為菩薩摩訶薩具足檀波羅蜜乃至般若波羅蜜。
>
> **\$（二）論「相似般若、非相似般若」**
>
> **\$1、勸如法演說真實般若**
>
> 善男子、善女人如是行般若波羅蜜，當為他人演說其義，開示、分別，令易解；禪波羅蜜、毘梨耶波羅蜜、羼提波羅蜜、尸羅波羅蜜、檀（483a）波羅蜜，演說其義，開示、分別，令易解。
>
> 何以故？憍尸迦！未來世當有善男子、善女人欲說般若波羅蜜，而說相似般若波羅蜜；有善男子、善女人發阿耨多羅三藐三菩提心，聞是相似般若波羅蜜，失正道。善男子、善女人應為是人具足演說般若波羅蜜義，開示、分別，令易解。」[^28]
>
> **\$2、辨相似般若、非相似般若**
>
> **\$（1）明相似般若**
>
> **\$A、總說：有所得般若是為相似般若**
>
> 釋提桓因白佛言：「世尊！何等是相似[^29]般若波羅蜜？」[^30]
>
> 佛言：「有善男子、善女人說有所得般若波羅蜜，是為相似般若波羅蜜。」
>
> **\$B、別辨**
>
> **\$（A）著心取相，說五蘊等無常、苦、無我，是名相似般若**
>
> **\$a、著心取相說無常**
>
> 釋提桓因白佛言：「世尊！云何善男子、善女人說有所得般若波羅蜜是為相似般若波羅蜜？」
>
> 佛言：「善男子、善女人說有所得般若波羅蜜是相似般若波羅蜜者，[^31]說色無常[^32]，\`1701\`作是言：『能如是行，是行般若波羅蜜。』行者求色無常，是為行相似般若波羅蜜。
>
> 說受、想、行、識無常，作是言：『能如是行，是行般若波羅蜜。』行者求受、想、行、識無常，是為行相似般若波羅蜜。
>
> 說眼無常乃至說意無常；說色無常乃至說法無常；說眼界無常，色界、眼識界無常，乃至說意界、法界、意識界無常。說地種無常乃至說識種無常；說眼識界[^33]無常乃至說意識界無常；說眼觸無常乃至說意觸無常；說眼觸因緣生受無常乃至說意觸因緣生受無常──廣說如五眾。
>
> **\$b、著心取相說苦、無我**
>
> 說色苦，乃至說意觸因緣生受苦；說色無我，乃至說意觸因緣生受無我──皆如[^34]五眾說。
>
> **\$（B）著心取相說「依無常、苦、無我修六度萬行乃至薩婆若」，是名相似般若**
>
> 行者行檀波羅蜜時，為說色無常、苦、無我；乃至意觸因緣生受，說無常、苦、無我。尸羅波羅蜜乃至般若波羅蜜亦如是。
>
> 行四禪、四無量心、四無色定，為說無常、苦[^35]、無我；行四念（483b）處，為說無常、苦、無我。
>
> 乃至行薩婆若時，為說無常、苦、無我。
>
> 作如是教：『能如是行者，是為行般若波羅蜜。』
>
> 憍尸迦！是名相似般若波羅蜜。[^36]
>
> **\$\`1702\`（C）著心取相說「如是修行，當得諸果」，是名相似般若**
>
> **\$a、說當得十地**
>
> 復次，憍尸迦！若善男子、善女人當來世說相似般若波羅蜜，作是言：『汝善男子修行般若波羅蜜，汝修行般若波羅蜜時，當得初地乃至當得十地。』禪波羅蜜乃至檀波羅蜜亦如是。
>
> 行者以相似有所得，以總相[^37]修是般若波羅蜜。憍尸迦！是名相似般若波羅蜜。[^38]
>
> **\$b、說當過二乘**
>
> 復次，憍尸迦！善男子、善女人欲說般若波羅蜜，作是言：『汝善男子修行般若波羅蜜已，當過聲聞、辟支佛地。』是名相似般若波羅蜜。
>
> **\$c、說當證無生、得神通**
>
> 復次，善男子、善女人為求佛道者如是說：『汝善男子、善女人修行般若波羅蜜已，入菩薩位，得無生法忍；得無生法忍已，便[^39]住菩薩神通，從一佛界至一佛界，供養諸佛，恭敬、尊重、讚歎。』如是說者，是名相似般若波羅蜜。
>
> **\$d、說當得無邊福**
>
> 復次，憍尸迦！善男子、善女人為求佛道者如是說：『汝善男子、善女人學是般若波羅蜜，受、持、讀、誦、說、正憶念，當得無量無邊阿僧祇功德。』如是說者，是名相似般若波羅蜜。
>
> **\$（D）著心取相說「一切善根迴向菩提」，是名相似般若**
>
> 復次，善男子、善女人為求佛道者說：『如過去、未來、現在諸佛功德善本，從初發心至成得佛，都合集迴向阿耨多羅三藐三菩提。』如是說者，是名相似般若波羅蜜。」[^40]
>
> **\$\`1703\`（2）明非相似般若**
>
> **\$A、天主問**
>
> 釋提桓因白佛言[^41]：「世尊！云何善男子、善女人為求佛道者不說相似般若波羅蜜？」
>
> **\$B、佛答**
>
> **\$（A）觀五蘊等自性空，常、無常等不可得**
>
> 佛言：「若善男子、善女人為求佛道者說般若波羅蜜：『善男子、善女人！汝修行般若波羅蜜，莫觀色無常。
>
> 何以故？色、（483c）色性空，是色性非法，若非法即名為般若波羅蜜。般若波羅蜜中色非常非無常。
>
> 何以故？是中色尚不可得，何況常、無常！』[^42]
>
> 憍尸迦！善男子、善女人如是說者，是名不說相似般若波羅蜜。
>
> 受、想、行、識亦如是。
>
> **\$（B）觀諸法自性空，無有法可住可過、可入可出、可生可滅**
>
> 復次，憍尸迦！善男子、善女人為求佛道者說：『汝善男子、善女人修行般若波羅蜜，於諸法莫有所過、莫有所住。
>
> 何以故？般若波羅蜜中無有法可過、可住。
>
> 所以者何？一切法自性空，自性空是非法，若非法即是為般若波羅蜜。
>
> 般若波羅蜜中，無有法可入可出、可生可滅。』[^43]
>
> 憍尸迦！是善男子、善女人如是說，是名不說相似般若波羅蜜。
>
> **\$\`1704\`（C）廣說與相似相違，是為非相似般若**
>
> 廣說如上，與相似相違，[^44]是名不說相似般若波羅蜜。
>
> **\$三、結：如法說般若正義功德勝**
>
> 如是，憍尸迦！善男子、善女人應如是演說般若波羅蜜義。
>
> 若如是說般若波羅蜜義，所得功德，勝於前者。\^\^

【**論**】者言[^45]：

**\$壹、舉「以世間善化他」校量「以般若經卷化他」**

> **\$（壹）舉「以十善道化他」校量「以般若經卷化他」**
>
> **\$一、「教閻浮提人行十善」校量「經卷化他」**
>
> **\$（一）略述「經卷化他」勝「教閻浮提人行十善」**
>
> 佛更[^46]欲以異門[^47]明般若波羅蜜勝故，問帝釋言：「若有人教一閻浮提人行十善道，其福多不？」如經中廣說。
>
> **\$（二）釋因由**
>
> **\$1、般若廣說無漏法，成三乘道入涅槃；十善道但善有漏法，受世間樂還復墮苦故**
>
> 此中說所以勝因緣，所謂般若波羅蜜廣說諸無漏法，成三乘道，入涅槃，不復還；十善道但善有漏法，受世間無常福樂，還復墮苦，是故不如。
>
> **\$2、般若是出世間法，能滅生死法，是常樂因緣，是聖人法故**
>
> 復次，先是[^48]世間法，後是出世間法；
>
> 先是能生生死法，後是能滅生死法；
>
> 先是無常樂因緣，後是常樂因緣；
>
> 先是凡夫、聖人共法，後但是為聖人法。
>
> 如是等差別。
>
> **\$3、略釋「無漏法」**
>
> 「\^無漏法\^\^」者，三十七品、十八不共法，乃至無量諸佛法。
>
> **\$（三）舉譬明理**
>
> **\$1、明「教一人得二乘果」勝「教閻浮提人行十善」**
>
> 欲令是事了了易解故，更說因緣，所謂「教一人令得須陀洹果，得大福德，勝於教閻浮（484a）提人行十善道。雖行十善，未免三惡道故。乃至得阿羅漢、辟支佛道亦如是。」
>
> **\$\`1705\`2、明「教一人作佛」勝「教閻浮提人得二乘果」**
>
> 佛更說譬喻：「若有人教一閻浮提人令得聲聞、辟支佛道，不如有人教一人令得阿耨多羅三藐三菩提，是人得福多。何以故？須陀洹至辟支佛皆從菩薩生故。」
>
> **\$二、「教諸世界眾生行十善」校量「經卷化他」**
>
> 是般若波羅蜜中種種說佛道因緣，是故「書般若波羅蜜[^49]經卷與人」勝「以十善教四天下乃至如恒河沙等世界」。

**\$（貳）舉「教眾生禪定、五神通」校量「經卷化他」**

> 復次，教閻浮提人乃至恒河沙等世界人令行四禪等乃至五神通亦如是。
>
> 但四禪等是離欲人，與十善差別。

**\$（參）合舉「教十善道、禪定、五神通」校量「自行般若」**

> **\$一、明「自行般若」為勝**
>
> **\$（一）略說**
>
> 復次，若有人教一閻浮提人乃至如恒河沙世界，令行十善道、四禪、四無量心、四無色定、五神通，不如是人受持般若波羅蜜，讀、誦、說、正憶念，得福多。
>
> **\$（二）述異**
>
> 「得福多」者，上以般若經卷與他人，今自行般若為異。
>
> 先十善道乃至五神通別說，今合說。
>
> **\$二、別釋「正憶念」**
>
> **\$（一）釋疑：云何但解釋「正憶念」之意**
>
> 問曰：何以不解「受、持、讀、誦、說」，但解「正憶念」？
>
> 答曰：[^50]受、持、讀、誦、說，福德多；以正憶念能具二事，所謂福德、智慧，是故別說。
>
> 如人採藥草，乃至合和[^51]而未服之，於病無損[^52]，服乃除病。正憶念如服藥病愈[^53]，是故但解正憶念。
>
> **\$（二）正憶念相**
>
> 正憶念相，所謂非二非不二行般若波羅蜜。
>
> 「二」、「不二」義，如先說。[^54]
>
> **\$\`1706\`（三）校量功德，明正憶念最勝**
>
> 初以書經卷，勝[^55]舍利；
>
> 中以經卷與人，勝教人行十善乃至五通[^56]；
>
> 今受、持、讀、誦、說，於受、持邊，正憶念最勝。
>
> **\$（肆）舉「般若化他」校量「自行般若」**
>
> 今如諸佛憐愍眾生故為解其義令易解，勝自行正憶念。
>
> **\$（伍）「供養十方佛」校量「以般若化他」**
>
> 是時，佛欲廣分別福德故，說言：「若有人盡形壽供養十方佛，不如為他解說般若（484b）義。」
>
> 此中說勝因緣：「三世諸佛皆學是般若成無上道。」
>
> **\$（陸）「有所得行六度」校量「以無所得為方便演說般若化他」**
>
> **\$一、正較量：「以無所得為方便演說般若化他」勝「有所得行六度」**
>
> 復次，「若菩薩於無量劫行六波羅蜜，以有所得故，不如為人解說般若波羅蜜。」
>
> 「有所得」者，所謂以我心於諸法中取相故。
>
> **\$二、明「般若正義」**
>
> **\$（一）論「有所得行、無所得行」，以無所得行則具足六度**
>
> 佛更欲說般若正義，故答帝釋：「菩薩以無所得行六波羅蜜，則得具足」──「具足」即是般若波羅蜜正義。
>
> **\$（二）論「相似般若、非相似般若」**
>
> **\$1、說相似般若相，令眾生知真實般若，勿取相生著**
>
> 「有人未來世說相似般若」者，會中人聞說正憶念，作是思惟：「何者是邪憶念？」是故說相似般若波羅蜜相。如人知是道非道故，能捨非道、行正道。
>
> 復次，憐愍未來世眾生不見佛及諸大菩薩，但見經書；邪憶念故，隨[^57]著音聲，說相似般若波羅蜜。
>
> **\$2、辨相似般若、非相似般若**
>
> **\$（1）明相似般若**
>
> 「相似」者，名字語言同，而心義異。
>
> 如以著心、取相說五眾等無常乃至無生無滅，是相似般若。
>
> **\$\`1707\`（2）明真實般若**
>
> 若以不著心、不取相說五眾無常，但為破常顛倒故，不著無常，是真實般若。[^58]
>
> **\$三、結：如法說般若正義功德勝**
>
> 如是說法人，教捨相似般若波羅蜜，修習真般若波羅蜜，是名說般若波羅蜜正義，勝前功德。

\^【**經**】

**\$貳、舉「以出世善化他」校量「般若化他」**

> **\$（壹）舉「教諸世界眾生得二乘果」校量「般若化他」**
>
> **\$一、「般若化他」勝「教諸世界眾生得聲聞果」**
>
> **\$（一）教諸世界眾生得初果**
>
> **\$1、閻浮提眾生**
>
> 復次，憍尸迦！閻浮提中所有眾生，皆教**令得須陀洹**。[^59]於汝意云何？是人得福多不？」
>
> 答言：「甚多！世尊！」
>
> 佛言：「不如是善男子、善女人以般若波羅蜜為他人種種因緣演說其義，開示、分別，令易解；如是言：『善男子！汝來！受是般若波羅蜜，勤讀、誦、說、正憶念，如般若波羅蜜中所說行。』何以故？是般若波羅蜜中出生諸須陀洹。[^60]
>
> **\$2、四天下眾生乃至十方如恆沙等世界眾生**
>
> 憍尸迦！置閻浮提中眾生，復置四天下眾生，小千世界、二千中世界、三千大千世界中眾生。若有人教十方如恒河沙等世界（484c）中眾生，盡教令得須陀洹。於汝意云何？是人得福多不？」
>
> 答言：「甚多！世尊！」
>
> 佛言：「不如是善男子、善女人以般若波羅蜜為他人種種因緣演說其義，開示、分別，令易解；如是言：『善男子！汝來！受是般若波羅蜜，勤讀、誦、說、正憶念，如般若波羅蜜中所說行。』何以故？般若波羅蜜中出生諸須陀洹。
>
> **\$\`1708\`（二）教諸世界眾生得二果乃至四果**
>
> 復次，憍尸迦！若有善男子、善女人教閻浮提中人，**令得斯陀含、阿那含、阿****羅漢**。於汝意云何？是人得福多不？」
>
> 答言：「甚多！世尊！」
>
> 佛言：「不如是善男子、善女人以般若波羅蜜為他人種種因緣演說其義，開示、分別，令易解；如是言：『汝來！善男子！受是般若波羅蜜，勤讀、誦、說、正憶念，如般若波羅蜜中所說行。』何以故？般若波羅蜜中出生諸斯陀含、阿那含、阿羅漢故。
>
> 乃至教十方如恒河沙等世界中眾生亦如是。
>
> **\$二、「般若化他」勝「教諸世界眾生得辟支佛道」**
>
> 復次，憍尸迦！若善男子、善女人教一閻浮提中眾生**令得辟支佛道**[^61]。於汝意云何？是人得福多不？」
>
> 答言：「甚多！世尊！」
>
> 佛言：「不如善男子、善女人以般若波羅蜜為他人種種因緣演說其義，開示、分別，令易解；如是言[^62]：『汝來！善男子！受是般若波羅蜜，勤讀、誦、說、正憶念，如般若波羅蜜中所說行。』何以故？般若波羅蜜中出生諸辟支佛道故。
>
> 四天下乃至十方如恒河沙等世界中眾生亦如是。
>
> **\$（貳）舉「教諸世界眾生得大乘道果」校量「以般若化他」**
>
> **\$一、正校量**
>
> **\$（一）「以般若正義化他」勝「教諸世界眾生令發無上道乃至得不退轉」**
>
> **\$1、「般若化他」勝「教諸世界眾生令發無上道」**
>
> 復次，憍尸迦！善男子、善女人教一閻浮提中眾生**令發阿耨多羅三藐三菩提心**。於汝意云何？是人得福多不？」
>
> 答言：「甚多！世尊！」
>
> 佛言：「不如是善男子、善女人以般若波羅蜜為他人種種因緣演說其義，開示、分別，令易解；如是言：『（485a）汝當隨般若波羅蜜中學，當得一切智法；汝若得一切智法，汝便得修行般若波羅蜜，增益、具足；若得修行般若波羅蜜，增益、具足，汝當得阿耨多羅三藐三菩提。[^63]』
>
> 何以故？憍尸迦！般若波羅蜜中生諸初發意菩薩摩訶薩故。
>
> 乃至十方如恒河沙等世界亦如是。
>
> **\$2、「般若化他」勝「教諸世界眾生令住不退轉」**
>
> 復次，憍尸迦！善男子、善女人教一閻浮提中眾生**令****住阿鞞跋致地**。於汝意云何？是人得福多不？」
>
> \`1709\`答言：「甚多！世尊！」
>
> 佛言：「不如是善男子、善女人以般若波羅蜜為他人種種因緣演說其義，開示、分別，令易解；如是言：『汝來！善男子！受是般若波羅蜜，乃至如般若波羅蜜中所說行，汝便得一切智法；得一切智法已，乃至便得阿耨多羅三藐三菩提。』
>
> 何以故？般若波羅蜜中生諸菩薩摩訶薩阿鞞跋致地故。
>
> 乃至十方如恒河沙等世界亦如是。
>
> **\$（二）教化近佛菩提之菩薩，其功德轉多**
>
> **\$1、「為一不退轉菩薩說般若正義」勝「教諸世界眾生令發無上道」**
>
> 復次，憍尸迦！一閻浮提中眾生**發意求阿耨多羅三藐三****菩提**；若有善男子、善女人為是人演說般若波羅蜜，及其義解、開示、分別；如是言：『汝來！善男子！[^64]受是般若波羅蜜，乃至如般若波羅蜜中所說行；學已，汝當得阿耨多羅三藐三菩提。』
>
> 復有人**為一阿鞞跋致菩薩**演說般若波羅蜜，及其義解、開示、分別；如是言：『善男子！汝來！受是般若波羅蜜，乃至如般若波羅蜜中所說行；學已，汝當得阿耨多羅三藐三菩提。』是善男子所得功德甚多。
>
> 乃至十方如恒河沙等世界中亦如是。
>
> **\$2、「為一疾得佛道菩薩說般若正義」勝「教諸世界眾生皆得不退轉」**
>
> 復次[^65]，憍尸迦！若有一閻浮提中眾生皆得**阿鞞跋致阿耨多羅三藐****三菩提**；復有善男子、善女人以般若波羅蜜（485b）為是人演說其義。於是中有一菩薩**疾得阿****耨多羅三藐三菩提**；若有善男子、善女人**為****是菩薩**演說般若波羅蜜，及其義解──是人功德最多。[^66]
>
> 乃至十方如恒河沙等世界亦如是。」
>
> **\$二、勸進教化供養**
>
> **\$（一）天主勸進**
>
> \`1710\`釋提桓因白佛言：「世尊！如菩薩摩訶薩轉轉[^67]近[^68]阿耨多羅三藐三菩提者，如是應轉轉教行檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜；應教內空乃至無法有法空，四念處乃至八聖道分，佛十力、四無所畏、四無礙智、十八不共法；亦應供養衣服、臥具、飲食、湯藥，[^69]隨其所須。
>
> 是善男子、善女人，法施、財施供養是菩薩，所得功德，勝於前者。何以故？世尊！是菩薩摩訶薩疾得阿耨多羅三藐三菩提故。」[^70]
>
> **\$（二）須菩提述成**
>
> 爾時，慧命須菩提語釋提桓因言：「善哉！善哉！憍尸迦！汝為聖弟子，安慰諸菩薩摩訶薩為阿耨多羅三藐三菩提者以法施、財施利益，法應爾[^71]。[^72]
>
> 何以故？菩薩中生諸佛聖眾。若菩薩不發阿耨多羅三藐三菩提心者，是諸菩薩不能學六波羅蜜乃至十八不共法；若不學六波羅蜜乃至十八不共法者，不能得阿耨多羅三藐三菩提；若不能得阿耨多羅三藐三菩提者，則無聲聞、辟支佛。
>
> 以是故，憍尸迦！諸菩薩摩訶薩學六波羅蜜乃至十八不共法；學六波羅蜜乃至十八不共法[^73]時，得阿耨多羅三藐三菩提；得阿耨多羅三藐三菩提故，斷地獄、畜生、餓鬼道，世間便有剎利大姓、婆羅門大姓、居士大家、四天王天乃至非有想非無想天，便有檀波羅蜜、尸羅、羼提、毘梨耶、禪波羅（485c）蜜、般若波羅蜜、內空乃至無法有法空、四念處乃至十八不共法出現於世，聲聞、辟支佛乘、佛乘皆現於世。」\^\^

【**論**】者言：[^74]

**\$貳、舉「以出世善化他」校量「般若化他」**

> **\$（壹）舉「教諸世界眾生得二乘果」校量「般若化他」**
>
> **\$\`1711\`一、「般若化他」勝「教諸世界眾生得二乘果」**
>
> 教閻浮提人乃至如恒河沙等世界中人令得聲聞、辟支佛道，不如為他人演說般若波羅蜜義。
>
> **\$二、釋因由：諸賢聖皆從般若中出故**
>
> 此中說因緣：「是諸賢聖皆從般若波羅蜜中出故。」
>
> 般若波羅蜜是諸法實相；[^75]正遍知[^76]名為佛，小不如是大菩薩、辟支佛、阿羅漢，轉[^77]不如是阿那含、斯陀含、須陀洹；愛念、供養[^78]能知諸法實相者，是天王、人王等世間福德[^79]人。
>
> 是故常說：「般若波羅蜜出生諸賢聖、剎利大姓，乃至一切諸天。」
>
> **\$（貳）舉「教諸世界眾生得大乘道果」校量「以般若化他」**
>
> **\$一、正校量**
>
> **\$（一）明「教一阿鞞跋致般若正義」勝「教諸世界眾生令發無上道乃至得不退轉」**
>
> 復次，教一閻浮提乃至恒河沙等世界中人[^80]發無上道乃至阿鞞跋致，不如為一阿鞞跋致[^81]人解說般若波羅蜜正義。
>
> **\$※
> 因論生論：「教人令發無上道乃至得不退轉」，云何不如「為一阿鞞跋致菩薩說般若正義」**
>
> 問曰：上說凡夫法、二乘法不如，可爾；今說教人發無上道、得阿鞞跋致，是佛道事，何故不如？
>
> 答曰：[^82]說般若正義有二種：一者、生死肉身菩薩，二者、出三界、不生不死、法性生[^83]身菩薩。[^84]
>
> \`1712\`是菩薩但說過阿鞞跋致菩薩事[^85]，所謂教化眾生、淨佛世界，分別一切眾生三世無量劫心行業因緣，分別諸世界起滅成敗劫數多少、大慈大悲、一切智等無量諸佛法。[^86]
>
> 為是一人說法勝教閻浮提乃至如恒河沙世界[^87]眾生令發心，又復至阿鞞跋致。
>
> **\$（二）「為一疾得佛道菩薩說般若正義」勝「教諸世界眾生皆得不退轉」**
>
> **\$1、標宗**
>
> 從阿鞞跋致已上至佛道，中間更有一人近佛道，疾欲成佛──教是人般若波羅蜜正義者，其福最多！何以故？福田大故[^88]，福德亦大。
>
> **\$2、舉喻**
>
> **\$（1）供養一佛勝於供養一切二乘聖者及菩薩**
>
> 譬如供養一切十方如恒河沙等世界聖人乃至欲（486a）坐道場菩薩，不如供養一佛。
>
> **\$（2）供養國王勝於供養太子**
>
> 譬如犯於太子，得罪過犯一切人；若供養太子，得恩勝於供養一切凡人。若犯國王，得罪過於犯太子；若供養國王，勝於供養太子。
>
> **\$3、合法**
>
> 如是，教化供養疾近作佛菩薩，勝於供養教[^89]如恒河沙等阿鞞跋致菩薩功德。所以者何？福田深厚，其法能令眾生增長故。

**\$二、勸進教化供養**

> **\$（一）天主勸進**
>
> 爾時，帝釋知是法力大故，白佛言：「菩薩轉轉近無上道，如是應教化供養，功德轉多。」
>
> **\$（二）須菩提述成**
>
> **\$1、須菩提讚天主能勸進眾人以法財二施，供養轉轉近佛道之菩薩**
>
> 爾時，須菩提讚帝釋言：「善哉！善哉！[^90]汝能安慰勸進諸菩薩為阿耨多羅三藐三菩提者以財、法二施。」
>
> \`1713\`「財施[^91]」者，供養具、衣食等；「法施」者，所謂教六波羅蜜等。[^92]
>
> 帝釋得道故，名為「聖弟子」。聖[^93]弟子法，應安慰勸進[^94]諸菩薩。
>
> **\$2、以菩薩因緣，十善道乃至無量佛法出現於世，故應供養**
>
> 是中說因緣：「是諸聖眾皆從菩薩中出。何以故？若菩薩不行六波羅蜜，不成無上道，則無須陀洹乃至辟支佛。菩薩因緣故，十善道乃至無量佛法出現於世；是故三惡道斷，有剎利大姓乃至諸佛出現於世。」
>
> **\$3、結：為近佛道之菩薩說般若正義，福德最大　**
>
> 是故菩薩說般若波羅蜜正義，教近佛道，福德最大。

[^1]: 〔挍量〕－【宋】【元】【明】【宮】。（大正25，481d，n.18）

[^2]: 法施＝十善【元】【明】。（大正25，481d，n.19）

[^3]: （（大智......十））十七字＝（（大智度經論卷第六十釋第卅七品））十四字【聖】，（（摩訶般若波羅蜜品第卅七））十一字【石】。（大正25，481d，n.17）

[^4]: 《大智度論疏》卷21：「\^『**佛告釋提桓因**』已下，此之品**各**^※^為法施校量，明波若勝義；就此文中，凡大有四周校量：

    > 第一、以教一閻浮人，令行十善及十二門禪、五神通等，不如教人一句波若與他經卷。**各**^※^為世善校量。
    >
    > 第二、以教一閻浮提人得聲聞四果，不如與他經卷，教人波若。是出世善校量。
    >
    > 第三、以教人得辟支佛校量。
    >
    > 第四、自以大乘諸位行次第校量。
    >
    > 就第一世善校量中，復有三周：第一、舉教人行十善校量；第二、舉四禪十二門禪等為校量；第三、以**互**^※^通校量。
    >
    > 今此初是第一。其中雖亦有四果等義，但是承勢而來，非是第二意也。」\^\^（卍新續藏46，879a4-13）
    >
    > ※案：「各」或作「名」。「互」或作「五」。

[^5]: **般若**：廣說無漏善法。（印順法師，《大智度論筆記》〔E002〕p.288）

[^6]: 〔法〕－【聖】。（大正25，481d，n.25）

[^7]: 《大般若波羅蜜多經》卷431〈36
    經文品〉：「\^何以故？憍尸迦！如是般若波羅蜜多祕密藏中，廣說一切無漏之法，諸善男子、善女人等於中已學、今學、當學。或有已入、今入、當入聲聞乘法正性離生，漸次乃至已正當得阿羅漢果；或有已入、今入、當入獨覺乘法正性離生，漸次乃至已正當證獨覺菩提；或有已入、今入、當入菩薩乘法正性離生，漸次修行諸菩薩行，已證、今證、當證無上正等菩提。\^\^」（大正7，166b2-9）

[^8]: 《大智度論疏》卷21：「\^『**何以故**』已下，釋所以與他得福多義也。當說。『教一人令得須陀洹果』者，以永隔三塗故勝；教一閻浮人行十善，不能永隔三塗故劣。教一閻浮人并得四果復不如教人波若令發心也。\^\^」（卍新續藏46，879a14-17）

[^9]: 〔果〕－【宋】【宮】【聖】。（大正25，481d，n.26）

[^10]: 〔果〕－【宋】【元】【明】【宮】【聖】。（大正25，481d，n.27）

[^11]: 〔果〕－【宋】【元】【明】【宮】【聖】【石】。（大正25，481d，n.28）

[^12]: 學＝與【聖】。（大正25，481d，n.29）

[^13]: 《大般若波羅蜜多經》卷431〈36
    經文品〉：「\^何以故？憍尸迦！如是般若波羅蜜多祕密藏中，廣說一切世、出世間勝妙善法，依此善法，世間便有剎帝利大族、婆羅門大族、長者大族、居士大族、四大王眾天乃至非想非非想處天，亦有四念住廣說乃至一切相智施設可得，亦有預流、一來、不還、阿羅漢、獨覺、菩薩摩訶薩、諸佛世尊施設可得。\^\^」（大正7，166c3-10）

[^14]: 《大智度論疏》卷21：「\^『**置閻浮提』**已下，此下此下去復作增上喻之也。當一一釋。小千者，即是千日月，千須彌，千四天下等也。中千者，復以此小千為一，數之至千，千中之千，故曰中千也。大千者，以中千為一，復數至千，千中之大，故曰大千也。並當一一釋。此化主教多許人福雖多，由不如與一人波若經卷令持也。\^\^」（卍新續藏46，879a19-24）

[^15]: 〔是〕－【宋】【元】【明】【宮】【聖】＊。（大正25，481d，n.32）

[^16]: 〔書〕－【宋】【元】【明】【宮】【聖】。（大正25，482d，n.7）

[^17]: 《大智度論疏》卷21：「\^『**正憶念**』者，只以不以二法、不以不不二法受、持、讀、誦波若，故名為正憶念；不以著心分別讀、誦，故名『不以二法』；亦不著空，故名『不二法』也。\^\^」（卍新續藏46，879b1-4）

[^18]: 尸＋（羅）【聖】【石】。（大正25，482d，n.8）

[^19]: 《大般若波羅蜜多經》卷431〈36
    經文品〉：「\^憍尸迦！此中**如理思惟**者，謂以**非二、非不二行**，為求無上正等菩提，思惟般若波羅蜜多乃至布施波羅蜜多；若以非二、非不二行，為求無上正等菩提，思惟內空乃至無性自性空；若以非二、非不二行，為求無上正等菩提，思惟四念住廣說乃至一切相智。\^\^」（大正7，168a16-21）

[^20]: 《大智度論疏》卷21：「\^『**不應以二相觀**』已下，以明說波若義，以法施校量。\^\^」（卍新續藏46，879b5-6）

[^21]: （1）《大般若波羅蜜多經》卷431〈36
    經文品〉：「\^憍尸迦！此中般若波羅蜜多義趣者，謂此般若波羅蜜多所有義趣，不應以二相觀，亦不應以不二相觀，非有相非無相、非入非出、非增非減、非染非淨、非生非滅、非取非捨、非執非不執、非住非不住、非實非不實、非相應非不相應、非和合非離散、非因緣非非因緣、非法非非法、非真如非非真如、非實際非非實際，如是義趣有**無量門**。\^\^」（大正7，168a26-b5）

    > （2）般若：百非。（印順法師，《大智度論筆記》〔E002〕p.288）

[^22]: 《大智度論疏》卷21：「\^『**應如是演說波若波羅蜜義**』已下，明法施方法，如是說者，始名法施也。\^\^」（卍新續藏46，879b7-8）

[^23]: 幡蓋：幡幢華蓋之類。（《漢語大詞典》（三），p.760）

[^24]: 《大般若波羅蜜多經》卷431〈36
    經文品〉：「\^復次，憍尸迦！若善男子、善女人等無量無數無邊大劫以有所得而為方便，修行布施乃至般若波羅蜜多。有善男子、善女人等於此般若波羅蜜多，以無所得而為方便，至心聽聞、受持、讀誦、精勤修學、如理思惟，復以種種巧妙文義，經須臾間為他辯說，宣示開演顯了解釋，分別義趣令其易解，所獲福聚甚多於前。」（大正7，168b29-c7）

[^25]: 《大般若波羅蜜多經》卷431〈36
    經文品〉：「憍尸迦！有所得者，謂善男子、善女人等修布施時作如是念：『我能惠施，彼是受者，此是施果、施及施物。』彼修施時名**住布施**，不名布施波羅蜜多。修淨戒時作如是念：『我能持戒，為護於彼，此是戒果及所持戒。』彼修戒時名**住淨戒**，不名淨戒波羅蜜多。修安忍時作如是念：『我能修忍，為護彼故，此是忍果及忍自性。』彼修忍時名**住安忍**，不名安忍波羅蜜多。修精進時作如是念：『我能精進，為修斷彼，此精進果、精進自性。』彼精進時名**住精進**，不名精進波羅蜜多。修靜慮時作如是念：『我能修定，彼是定境，此是定果及定自性。』彼修定時名**住靜慮**，不名靜慮波羅蜜多。修般若時作如是念：『我能修慧，彼是慧境，此是慧果及慧自性。』彼修慧時名**住般若**，不名般若波羅蜜多。憍尸迦！是善男子、善女人等以有所得為方便故，不能圓滿布施、淨戒、安忍、精進、靜慮、般若波羅蜜多。\^\^」（大正7，168c7-24）

[^26]: 智＝習【聖】。（大正25，482d，n.16）

[^27]: 《大般若波羅蜜多經》卷431〈36 經文品〉：

    > \^爾時，天帝釋白佛言：「世尊！諸菩薩摩訶薩云何修行而能圓滿布施、淨戒、安忍、精進、靜慮、般若波羅蜜多？」
    >
    > 佛言：「憍尸迦！若菩薩摩訶薩修布施時，**不得**施者、受者、施果、施及施物，以無所得為方便故能滿布施波羅蜜多；修淨戒時，不得持者、所護戒果及所持戒，以無所得為方便故能滿淨戒波羅蜜多；修安忍時，不得能忍、所護忍果及忍自性，以無所得為方便故能滿安忍波羅蜜多；修精進時，不得勤者、所為勤果及勤自性，以無所得為方便故能滿精進波羅蜜多；修靜慮時，不得定者、定境、定果及定自性，以無所得為方便故能滿靜慮波羅蜜多；修般若時，不得慧者、慧境、慧果及慧自性，以無所得為方便故能滿般若波羅蜜多。\^\^」（大正7，168c24-169a10）

[^28]: 《大般若波羅蜜多經》卷431〈36
    經文品〉：「\^何以故？憍尸迦！於當來世有善男子、善女人等為他宣說相似般若乃至布施波羅蜜多。初發無上菩提心者，聞彼所說**相似般若乃至布施波羅蜜多**，心便迷謬退失中道，是故**應以無所得慧及以種種巧妙文義**，為發無上菩提心者宣說般若乃至布施波羅蜜多。\^\^」（大正7，169a12-18）

[^29]: 《大智度論疏》卷21：「\^『**何等是相似**』已下，欲顯是法施、非法施義，故作斯問。若如前說，是名法施；相似者，非法施也。\^\^」（卍新續藏46，879b9-11）

[^30]: 《大般若波羅蜜多經》卷431〈36 經文品〉：

    > \^時，天帝釋復白佛言：「世尊！云何善男子、善女人等說有所得般若乃至布施波羅蜜多，名說相似般若乃至布施波羅蜜多？\^\^」（大正7，169a23-26）

[^31]: 印順法師，《空之探究》，pp.149-150：

    > \^文殊師利是從東方寶英佛土來的。文殊說：彼土的佛法，是以真諦無生滅法為首的；不如此土的佛法，以緣合（因緣和合生或緣起）為第一，出發於因緣生滅，呵責煩惱等教說。......
    >
    > 彼土的佛法：印度（東南）新起的大乘，以真諦無生滅法為首，直由不生滅下手。
    >
    > 此土的佛法：固有釋迦佛以來的傳統佛法，以緣起為第一，由因緣生滅、無常下手。
    >
    > 這兩大不同類型的佛法，在方法上是對立的。
    >
    > 如《阿含經》從生滅無常下手：「無常故苦，苦故無我」──空。甚至說：「若人壽百歲，不觀生滅法，不如一日中，而解生滅法。」（《法集要頌經》卷3（大正4，789a））如實知生滅無常的重要性，可想而知！
    >
    > 《般若經》嚴厲的批評了無常的觀慧，如《小品般若波羅蜜經》卷3說：「當來世有比丘，欲說般若波羅蜜而說相似般若波羅蜜。......諸比丘說言：色是無常，......。受、想、行、識是無常，若如是求，是為行般若波羅蜜。憍尸迦！是名說相似般若波羅蜜。」（大正8，546c2-7）
    >
    > 以生滅無常觀為相似般若，不生滅（不壞）觀為真般若，雖可說對某些部派說，但在文字上，顯然是不滿傳統的《阿含經》。
    >
    > 《阿含》與《般若》等大乘經的對立，應該說是佛法的不幸！\^\^

[^32]: 《大智度論疏》卷21：「\^『**說色無常**』已下，明為治常顛倒，故說色無常；至觀色無常已，無常觀亦捨，名為真波若。若不捨觀求色無常者，則名相似，非為法施；故《大本經》云：『是無常想，能除欲受^※^、色無色愛、無明、憍慢及無常相也。』\^\^」（卍新續藏46，879b12-16）

    > ※案：「受」應作「愛」。
    >
    > ※案：此處所引《大本經》經文，參見《大般涅槃經》卷2〈1
    > 壽命品〉：「\^世尊！譬如一切眾生跡中象跡為上，是無常想亦復如是，於諸想中最為第一。若有精勤修習之者，能除一切欲界欲愛、色、無色愛、無明、憍慢及無常想。\^\^」（大正12，376c20-24）

[^33]: 界＝眾【宋】【元】【明】【宮】【聖】。（大正25，483d，n.5）

[^34]: 如＝五【聖】。（大正25，483d，n.6）

[^35]: 苦＋（空）【宋】【元】【明】【宮】。（大正25，483d，n.7）

[^36]: 《大般若波羅蜜多經》卷431〈36 經文品〉：

    > \^佛言：「憍尸迦！若善男子、善女人等為發無上菩提心行六波羅蜜多者，說色乃至識無常、苦、無我，說眼處乃至意處無常、苦、無我，說色處乃至法處無常、苦、無我，說眼界乃至意界無常、苦、無我，說色界乃至法界無常、苦、無我，說眼識界乃至意識界無常、苦、無我，說眼觸乃至意觸無常、苦、無我，說眼觸為緣所生諸受乃至意觸為緣所生諸受無常、苦、無我，說四靜慮、四無量、四無色定無常、苦、無我，說四念住乃至一切相智無常、苦、無我，作如是言：『若有能依如是等法修行般若乃至布施波羅蜜多，是行般若乃至布施波羅蜜多。』復作是說：『修行般若乃至布施波羅蜜多者，應求色乃至一切相智無常、苦、無我。若有能求如是等法修行般若乃至布施波羅蜜多，是行般若乃至布施波羅蜜多。』
    >
    > 憍尸迦！若有如是求色乃至一切相智無常、苦、無我，依此等法修行般若乃至布施波羅蜜多者，我說名為行有所得相似般若乃至布施波羅蜜多。憍尸迦！若如前說，當知皆是說有所得相似般若乃至布施波羅蜜多。\^\^」（大正7，169a26-b17）

[^37]: 相＝想【聖】。（大正25，483d，n.9）

[^38]: （1）《大般若波羅蜜多經》卷431〈36
    經文品〉：「\^復次，憍尸迦！若善男子、善女人等為發無上菩提心者宣說般若乃至布施波羅蜜多，作如是言：『來！善男子！我當教汝修學般若乃至布施波羅蜜多。若依我教而修學者，當速安住菩薩初地乃至十地。』憍尸迦！彼以**有相**及**有所得**而為方便，依**合集想**教修般若乃至布施波羅蜜多，是謂宣說相似般若乃至布施波羅蜜多。\^\^」（大正7，169b17-24）

    > （2）《大般若波羅蜜多經》卷504〈8
    > 福聚品〉：「\^復次，憍尸迦！若善男子、善女人等為發無上菩提心者宣說般若乃至布施波羅蜜多，作如是言：『來！善男子！我當教汝修學般若乃至布施波羅蜜多。若依我教而修學者，當速安住菩薩初地乃至十地。』憍尸迦！彼以有相及有所得而為方便，依**時分想**教修般若乃至布施波羅蜜多，是謂宣說相似般若乃至布施波羅蜜多。\^\^」（大正7，568b28-c6）

[^39]: 便＝使【聖】。（大正25，483d，n.11）

[^40]: 《大般若波羅蜜多經》卷431〈36
    經文品〉：「\^復次，憍尸迦！若善男子、善女人等告菩薩乘種姓者言：『汝於過去未來現在一切如來、應、正等覺，從初發心至得無上正等菩提所有**善根**，皆應隨喜一切合集，為諸有情迴向無上正等菩提。』憍尸迦！彼以有相及有所得而為方便作如是說，是謂宣說相似般若乃至布施波羅蜜多。」（大正7，169c20-26）

[^41]: 《大智度論疏》卷21：「『**白佛言**』已下，明『天主欲令來世離於相似，得真波若，故發斯問；如來答之：色性自空，有何常等義，始名正觀，異前邪觀也。』\^\^」（卍新續藏46，879b17-19）

[^42]: （1）《放光般若經》卷8〈39 功德品〉：

    > \^佛告釋提桓因言：「深入學者當復教新學者言：『善男子！當**受念**般若波羅蜜。念般若波羅蜜者，莫觀五陰無常。何以故？**五陰所有自空**，五陰所有者**無所有**也，無所有者非五陰。般若波羅蜜中五陰無有常與無常，般若波羅蜜中尚不見五陰，何況當有常無常耶？』拘翼！善男子、善女人作如是說，為**不教新學著**者。\^\^」（大正8，56a1-8）
    >
    > （2）《大般若波羅蜜多經》卷431〈36
    > 經文品〉：「\^善男子！**色**、**色自性空**，乃至一切相智、一切相智自性空；是色自性即非自性，乃至是一切相智自性即非自性，若非自性即是般若乃至布施波羅蜜多。於此般若乃至布施波羅蜜多，色不可得，彼常無常、樂苦、我無我亦不可得，乃至一切相智不可得，彼常無常、樂苦、我無我亦不可得。所以者何？**此中尚無色等可得，何況有彼常無常、樂苦、我無我可得**！\^\^」（大正7，170a17-25）

[^43]: 《大般若波羅蜜多經》卷431〈36
    經文品〉：「\^復次，憍尸迦！若善男子、善女人等為發無上菩提心者宣說般若乃至布施波羅蜜多，作如是言：『來！善男子！我當教汝修學般若乃至布施波羅蜜多。汝修學時，勿觀諸法有少可住、可超、可入、可得、可證、可聽聞等所獲功德及可隨喜迴向菩提。何以故？善男子！於此般若乃至布施波羅蜜多，畢竟無有少法**可住、可超、可入、可得、可證、可聽聞等，**所獲功德及可隨喜迴向菩提。所以者何？以一切法自性皆空，若自性空則無所有，若無所有即是般若乃至布施波羅蜜多；於此般若乃至布施波羅蜜多，竟無少法有入有出、有生有滅、有斷有常、有一有異、有來有去而可得者。』\^\^」（大正7，170a29-b13）

[^44]: 《大智度論疏》卷21：「\^『**如上，與相似相違**』已下，此中，亦應一一如上相似中列明諸法，但不能煩文，但云爾耳。\^\^」（卍新續藏46，879b20-21）

[^45]: 《大智度論疏》卷21：\^「『**論者言**』已下，此初釋上初世善校量中經文也。」\^\^（卍新續藏46，879b22-23）

[^46]: 者言佛更＝論曰佛【宮】，者言＝釋曰【石】，（論）＋者【元】【明】。（大正25，483d，n.22）

[^47]: 門：14.類別。《舊唐書‧杜佑傳》："書凡九門，計貳百卷。"（《漢語大詞典》（十二），p.1）

[^48]: 《大智度論疏》卷21：「\^『**先是**』已下，分別世善中炎^＊^明諸果，及前後所明意氣異義也。\^\^」（卍新續藏46，879b24-c1）

    > ※案：「炎」疑「**先**」。（卍新續藏46，879d，n.1）

[^49]: 〔波羅蜜〕－【宋】【元】【明】【宮】【聖】、【石】。（大正25，484d，n.2）

[^50]: 《大智度論疏》卷21：「\^『**答曰**』已下，明持、讀、誦等，但福德多。正憶念者，則能具二，故別說之；則攝得持、說等也。\^\^」（卍新續藏46，879c2-3）

[^51]: 合和：摻合，調製。（《漢語大詞典》（三），p.149）

[^52]: 損：2.謂病情減輕。（《漢語大詞典》（六），p.799）

[^53]: 愈：2.病情痊愈。（《漢語大詞典》（七），p.630）

[^54]: 《正觀》（6），pp.162-163：

    > （1）《大智度論》卷60〈38 挍量法施品〉（大正25，482a28-b13）。
    >
    > （2）《大智度論》卷52〈25
    > 十無品〉（大正25，435a16-b12，435c1-15）。
    >
    > （3）《大智度論》卷53〈26 無生品〉（436c1-437a29）。

[^55]: 《大智度論疏》卷21：「\^『**初以經卷勝**』已下，論主欲釋後分校量為他說勝義故，先次第述上經文來生起下意。明『自正憶念等雖勝，不**知**^※^為他人說為令知』，故作如此說也。\^\^」（卍新續藏46，879c4-6）

    > ※案：「知」應作「如」。

[^56]: （神）＋通【宋】【元】【明】【宮】。（大正25，484d，n.8）

[^57]: （1）墮＝隨【宮】【聖】【石】。（大正25，484d，n.15）

    > （2）《大正藏》原作「墮」，今依《高麗藏》作「隨」（第14冊，979c9）。

[^58]: ┌相似般若──有所得般若.........如取相說五眾無常

    > 二種般若
    > ┴真實般若──無所得般若.........如不取相說五眾無常［但破常倒，不著無常］

    （印順法師，《大智度論筆記》〔B020〕p.148）

[^59]: 《大智度論疏》卷21：「\^『**復次，憍尸迦！閻浮提中所有眾生，皆教令得須陀洹**』已下，即是品之第二，以聲聞四果等出世善教量也。\^\^」（卍新續藏46，879c7-9）

[^60]: 《大般若波羅蜜多經》卷431〈36 經文品〉：

    > 「\^復次，憍尸迦！若善男子、善女人等教贍部洲諸有情類皆令住預流果，於意云何？是善男子、善女人等由此因緣得福多不？」
    >
    > 天帝釋言：「甚多！世尊！甚多！善逝！」
    >
    > 佛言：「憍尸迦！若善男子、善女人等於此般若波羅蜜多，以無量門巧妙文義為他廣說，宣示開演顯了解釋，分別義趣令其易解，復作是言：『來！善男子！汝當於此甚深般若波羅蜜多，至心聽聞、受持、讀誦、令善通利、如理思惟，隨此法門應勤修學。』是善男子、善女人等所獲功德甚多於前。何以故？憍尸迦！一切預流及預流果皆是般若波羅蜜多所流出故。\^\^」（大正7，170b26-c8）

[^61]: 《大智度論疏》卷21：「\^『**令得辟支佛道**』已下，品之第三，次以中乘為校量也。\^\^」（卍新續藏46，879c13-14）

[^62]: 《大正藏》原作「如**言是**」，今依《高麗藏》作「如**是言**」（第14冊，980b6-7）。

[^63]: 《大智度論疏》卷21：\^「『**汝當得阿耨菩提**』已下，品之第四，次以大乘中行位次第自校量也。此初，明雖教人發心，不如波若。」\^\^（卍新續藏46，879c15-17）

[^64]: 子＋（善女人）【石】。（大正25，485d，n.4）

[^65]: 《大智度論疏》卷21：\^「**『復次』**已下，明教一閻浮提發無上心眾生波若，乃至十方，不如教一阿鞞跋致菩薩波若也。當釋。阿鞞跋致阿耨多羅菩提者，此是**出到菩提**。若教十方恒沙世界阿鞞跋致菩薩波若，不如教一阿鞞跋致中速得菩提菩薩也，當釋。」\^\^（卍新續藏46，879c18-22）

[^66]: （1）《放光般若經》卷8〈39
    功德品〉：「\^復次，拘翼！盡一閻浮提其中眾生悉為**阿耨多羅三耶三菩不復轉還**，若善男子、善女人為是輩人說般若波羅蜜及其義解而為說之。若有一人言：『我欲**疾成阿耨多羅三耶三菩**。』若有善男子、善女人為是一人說般若波羅蜜，具足其義分別解說，其福最多。\^\^」（大正8，56c14-20）

    > （2）《大般若波羅蜜多經》卷432〈36
    > 經文品〉：「\^復次，憍尸迦！若善男子、善女人等教贍部洲諸有情類皆**於無上正等菩提得不退轉**，復於般若波羅蜜多以無量門巧妙文義為其廣說，宣示、開演、顯了、解釋、分別義趣，令其易解。若一有情作如是語：『我今欣樂**速證無上正等菩提**，拔濟有情諸惡趣苦。』有善男子、善女人等為成彼事，以無量門巧妙文義，廣說般若波羅蜜多，宣示、開演、顯了、解釋、分別義趣，令其易解。憍尸迦！此善男子、善女人等所獲功德甚多於前。
    >
    > 何以故？憍尸迦！住不退轉地菩薩摩訶薩，不甚假藉所說法故，於大菩提定趣向故，必於無上正等菩提不退轉故；**欣樂速證大菩提者，要甚假藉所說法故，於無上覺求速證故，觀生死苦一切有情運大悲心極痛切故**。\^\^」（大正7，173b18-c3）

[^67]: 轉轉：漸漸。《漢書‧貢禹傳》："後世爭為奢侈，轉轉益甚。"（《漢語大詞典》（九），p.1327）

[^68]: 《大智度論疏》卷21：「\^『**轉轉近**』已下，明『菩薩雖復行迹轉高，轉須應教故。十地中，地地之中盡有發趣果，須善智識教上地行，修治地業，乃至四念處等亦通至十地故；至第十地中，十方諸佛始來，為雲雨說法也。』\^\^」（卍新續藏46，879c23-880a2）

[^69]: 《別譯雜阿含經》卷6（115經）：「\^應作是念：彼有生福**比丘**，共相恭敬，我今亦當修如是行，衣服、臥具、飲食、湯藥－－四事供養，亦常豐饒。\^\^」（大正2，416a28-b2）

[^70]: 《大般若波羅蜜多經》卷432〈36 經文品〉：

    > \^爾時，天帝釋白佛言：「世尊！如是菩薩摩訶薩轉近無上正等菩提，如是如是應以布施波羅蜜多乃至般若波羅蜜多教誡教授，應以內空乃至無性自性空教誡教授，應以四念住乃至八聖道支教誡教授，如是乃至應以佛十力乃至十八佛不共法教誡教授，應以上妙衣服、飲食、臥具、醫藥，隨其所須種種資具供養攝受。世尊！**若善男子、善女人等，能以如是法施財施、教誡教授、供養攝受彼菩薩摩訶薩，是善男子、善女人等所獲功德甚多於前。**何以故？世尊！**彼菩薩摩訶薩要由如是法施財施、教誡教授、供養攝受，速證無上正等菩提**。」\^\^（大正7，173c21-174a4）

[^71]: 爾＝念【聖】。（大正25，485d，n.12）

[^72]: 《大般若波羅蜜多經》卷432〈36 經文品〉：

    > \^爾時，具壽善現告天帝釋言：「善哉！善哉！憍尸迦！汝乃能勸勵彼菩薩摩訶薩，復能攝受彼菩薩摩訶薩，亦能護助彼菩薩摩訶薩，汝今已作佛聖弟子所應作事。何以故？憍尸迦！一切如來諸聖弟子，為欲利樂諸有情故，方便勸勵彼菩薩摩訶薩，令速趣無上正等菩提，**以法施財施、教誡教授、供養攝受，勤加護助彼菩薩摩訶薩，令速證無上正等菩提。**」\^\^（大正7，174a4-12）

[^73]: 〔學六......法〕十二字－【明】。（大正25，485d，n.16）

[^74]: 《大智度論疏》卷21：「\^『**論者言**』已下，若上緣中別以中乘為一校量，今此，此初論主乃總令釋第二、第三兩意經文也。\^\^」（卍新續藏46，880a5-6）

[^75]: （1）《大智度論疏》卷21：「\^『**是法諸實相』**者，明波若即是**實相**，起慧照用即**實**，故云是也。\^\^」（卍新續藏46，880a6-8）

    > （2）**實相**：所謂般若。（印順法師，《大智度論筆記》〔E001〕p.284）

[^76]: 《大智度論疏》卷21：「\^『**正遍知**』已下，此明佛最勝，菩薩小不如，辟支佛、羅漢復不如菩薩，如是阿那含等轉不如，故以校之也。當釋。\^\^」（卍新續藏46，880a9-11）

[^77]: 轉：25.副詞。漸漸，更加。《百喻經‧就樓磨刀喻》：「如是數數往來磨刀，後轉勞苦。」（《漢語大詞典》（九），p.1314）

[^78]: 《大智度論疏》卷21：「\^『**愛念供養**』已下，明若以著心讀、誦、供養波若，雖如是實相等，但得世間尊豪果報──諸天及剎利大姓等也。\^\^」（卍新續藏46，880a12-14）

[^79]: 德＝樂【宋】【宮】。（大正25，485d，n.26）

[^80]: 《大智度論疏》卷21：\^「『**復次，教一閻浮提乃至恒河沙世界中人**』已下，次釋上第四大分，自以大乘位次校量經文也。\^\^」（卍新續藏46，880a14-15）

[^81]: 〔一阿鞞跋致〕－【宋】【元】【明】【宮】。（大正25，485d，n.27）

[^82]: 《大智度論疏》卷21：\^「『**答曰**』已下，『**有三種**』者，若以佛來足此二種菩薩亦成三；若除佛，以凡夫法師能如經論說波若者足，亦成三種也。此中但言『法身菩薩不生不死』者，據法身猶用為言，欲論生身菩薩功德，法身亦復不死；今但據生死業報位行，故云爾也。\^\^」（卍新續藏46，880a17-21）

[^83]: 〔生〕－【聖】。（大正25，485d，n.28）

[^84]: **二種菩薩**：生死肉身；出三界、不生不死法性生身。（印順法師，《大智度論筆記》〔E012〕p.307）

[^85]: 《大智度論疏》卷21：\^「『**是菩薩但說過阿鞞跋致菩薩事**』已下，上法性身菩薩，但據如住阿鞞跋致正位為語；今云隨為阿鞞跋致菩薩一人說過正位法者，則功德無量也。」\^\^（卍新續藏46，880a22-24）

[^86]: 法身菩薩說地上事。（印順法師，《大智度論筆記》〔E012〕p.307）

[^87]: 界＋（等）【聖】。（大正25，485d，n.30）

[^88]: 《大智度論疏》卷21：\^「『**福田大故**』已下，若就心、田為論，隨施畜生、菩薩、佛無在，悉皆平等，得成波羅蜜義，無有分別；今者校量之意，是分別法相優劣之時，故就田為語，章其勝如，欲令人知也。」\^\^（卍新續藏46，880b2-5）

[^89]: 教＋（化）【宋】【元】【明】【宮】。（大正25，486d，n.3）

[^90]: 《大智度論疏》卷21：\^「『**善哉！善哉！**』已下，明善吉既見天主說校量分竟，勸進新學，善令道理，故致稱嘆也。」\^\^（卍新續藏46，880a3-4）

[^91]: 〔施〕－【聖】。（大正25，486d，n.6）

[^92]: **布施**：財法二施。（印順法師，《大智度論筆記》〔E007〕p.298）

[^93]: 聖弟子＝弟子聖【宮】。（大正25，486d，n.9）

[^94]: 勸進：1.鼓勵促進。（《漢語大詞典》（二），p.827）
