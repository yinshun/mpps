\`1980\`慧日佛學班第11期／福嚴推廣教育班第22期

（545b）

**《大智度論》卷70**

**〈釋佛母品第四十八之餘〉**[^1]

**（大正25，545b2-547c20）**

釋厚觀（2011.10.01）

> \^【**經**】
>
> **\$（2）次辨四心──出、沒、屈、申**
>
> **\$A、總說**
>
> 「復次，須菩提！佛因深般若波羅蜜，眾生[^2]心數出、沒、屈、申如實知。」
>
> **\$B、別釋**
>
> 「世尊！云何佛因般若波羅蜜，眾生心數出、沒、屈、申如實知？」
>
> **\$（A）總明四心皆依五蘊生**
>
> 佛言：「一切眾生心數出、沒、屈、申等皆依色、受、想、行、識生；須菩提！佛於是中知眾生心數出、沒、屈、申。[^3]
>
> **\$（B）別辨**
>
> **\$a、執神及世間常、無常等四句**
>
> 所謂神及世間常是事實，餘妄語──是見**依色**；[^4]神及世間無常是事實，餘妄語──是見依色；神及世間常亦無常是事實，餘妄語──是見依色；神及世間非常非無常是事實，餘妄語──是見依色。
>
> 神及世間常是事實，餘妄語──是見**依受**；神及世間無常是事實，餘妄語──是見依受；神及世間常亦無常是事實，餘妄語──是見依受；神及世間非常非無常是事實，餘妄語──是見依受。
>
> 神及世間常是事實，餘妄語──是見**依想**；神及世間無常是事實，餘妄語──是見依想；神及世間常亦無常是事實，餘妄語──是見依想；神及世間非常非無常是事實，餘妄語──是見依想。
>
> \`1981\`神及世間常是事實，餘妄語──是見**依行**；神及世間無常是事實，餘妄語──是見依行；神及世間常亦無常是事實，餘妄語──是見依行；神及世間非常非無常是事實，餘妄語──是見依行。
>
> 神及世間常是事實，餘妄語──是見**依識**；神及世間無常是事實，餘妄語──是見依（545c）識；神及世間常亦無常是事實，餘妄語──是見依識；神及世間非常非無常是事實，餘妄語──是見依識[^5]。
>
> **\$b、執世間邊、無邊等四句**
>
> 世間有邊是事實，餘妄語──是見依色；世間無邊是事實，餘妄語──是見依色；世間有邊無邊是事實，餘妄語──是見依色；世間非有邊非無邊是事實，餘妄語──是見依色。
>
> 依受、想、行、識亦如是。
>
> **\$c、執我與身一、異**
>
> 神即是身──是見依色；神異身異──是見依色。[^6]
>
> 依受、想、行、識亦如是。
>
> **\$d、執死後有無如去四句**
>
> 死後有如去[^7]是事實，餘妄語──是見依色；死後無如去是事實，餘妄語──\`1982\`是見依色；死後或有如去或無如去是事實，餘妄語──是見依色；死後非有如去非無如去是事實，餘妄語──是見依色。[^8]
>
> 依受、想、行、識亦如是。
>
> **\$C、結**
>
> 如是，須菩提！佛因[^9]般若波羅蜜，眾生出、沒、屈、申如實知。
>
> **\$（三）示諸法如無二無別**
>
> **\$1、正明如相**
>
> **\$（1）約法辨**
>
> **\$A、依五蘊辨**
>
> 復次，須菩提！佛知色相。云何知色相？
>
> 如『如』不壞、無分別、無相、無憶、無戲論、無得，色相亦如是。
>
> 須菩提！佛知受、想、行、識相。云何知受、想、行、識相？
>
> 如『如相』不壞、無分別、無相、無憶、無戲論、無得，受、想、行、識相亦如是。[^10]
>
> **\$B、依一切法辨**
>
> 如是，須菩提！佛知眾生如相及眾生心數出、沒、屈、申如相。
>
> 五[^11]眾如相，諸行如相，即是一切法如相。何等是一切法如相？所謂六波羅蜜如相，六波羅蜜如相即是三十七品如相，三十七品如相即是十八空如相，十八空如相即是（546a）八背捨如相，八背捨如相即是九次第定如相，九次第定如相即是佛十力如相，佛十力如相即是四無所畏、四無礙智、大慈大悲乃至十八不共法如相，十八不共法如相即是一切種智如相，一切種智如相即是善法不善法、世間法\`1983\`出世間法、有漏法無漏法如相，無[^12]漏法如相即是過去、未來、現在法[^13]如相，過去、未來、現在法如相即是有為法、無為法如相，有為法、無為法如相即是須陀洹果如相，須陀洹果如相即是斯陀含果如相，斯陀含果如相即是阿那含果如相，阿那含果如相即是阿羅漢果如相，阿羅漢果如相即是辟支佛道如相，辟支佛道如相即是阿耨多羅三藐三菩提如相，阿耨多羅三藐三菩提如相即是諸佛如相，諸佛如相皆是一如相，不二不別、不盡不壞──是名一切諸法如相。[^14]
>
> **\$（2）結**
>
> 佛因般若波羅蜜得是如相，以是因緣故，般若波羅蜜能生諸佛、能示世間相。如是，須菩提！佛知一切法如相──非不如相，不異相；得是如相故，佛名如來。」[^15]
>
> **\$2、歎如甚深**
>
> **\$（1）須菩提歎**
>
> 須菩提白佛言：「世尊！是諸法如相──非不如相，不異相──甚深！
>
> 世尊！諸佛用是如，為人說阿耨多羅三藐三菩提。
>
> 世尊！誰能信解是者？唯有阿鞞跋致菩薩及具足正見人、漏盡阿羅漢。[^16]何以故？是法甚深故。」[^17]
>
> **\$（2）佛述成**
>
> 「須菩提！是如無盡相故甚深。」[^18]
>
> \`1984\`須菩提言：「何法無盡相故甚深？」
>
> 佛言：「一切法無盡故。如是，須菩提！佛得是一切諸法如已，為眾生說。」\^\^[^19]
>
> 【**論**】釋曰：
>
> **\$（2）次辨四心：出、沒、屈、申**
>
> **\$A、總說**
>
> 佛悉知一切眾生所作所行、六十二邪見等諸邪見、九十八結使等諸煩惱，（546b）是故說：「佛知眾生心心數法出、沒、屈、申。」
>
> **\$B、別釋**
>
> **\$（A）論主釋**
>
> **\$a、釋義**
>
> **\$（a）沒、出**
>
> 在家者為愛等諸煩惱所沒名為「沒」，九十六種邪見出家者名「出」[^20]。
>
> 復次，常著世樂，故名為「沒」；或知無常，怖畏，求道，故名「出」。
>
> 復次，受九十六種道法，不能得正道故，還沒在世間。
>
> **\$（b）屈、申**
>
> 「屈」者不離欲界，「申」者離欲界。
>
> 色界離、不離，亦如是。
>
> **\$b、舉喻**
>
> 如人立清池上見魚──^（1）^或有常在水中，^（2）^或有暫出還沒，^（3）^或有出觀四方，^（4）^或有出欲渡者近岸還沒。[^21]
>
> **\$c、合法**
>
> 佛亦如是，以佛眼觀十方六道眾生──
>
> ^（1）^有常著五欲，諸煩惱覆心，不求出者；
>
> ^（2）^或有好心，能布施、能持戒，而以邪疑覆心故還沒；
>
> ^（3）^有人出五欲，能得煖法、頂法等，觀四諦，未得實[^22]法故還沒；
>
> ^（4）^有人離五欲乃至無所有處，不得涅槃故還沒。
>
> **\$（B）依經釋**
>
> 何等是出、沒、屈、申相？
>
> **\$a、執神我及世間常、無常等四句**
>
> 此中佛說，所謂「神及世間常」。
>
> **\$\`1985\`（a）執神我之四種邪見**
>
> 「\^神\^\^」者，凡夫人憶想分別，隨我心取相故計有神。
>
> **\$Ⅰ、常見，Ⅱ、無常見**
>
> 外道說神有二種：一者、常，二者、無常。
>
> 若計「\^神常\^\^」者，常修福德，後受果報故，或由行道故，神得解脫。
>
> 若謂「\^神無常\^\^」者，為今世名利故有所作。
>
> **\$Ⅲ、常無常見**
>
> 「\^常無常\^\^」者，有人謂：神有二種：一者、細微常住，二者、現有所作。
>
> 現有所作者，身死時無常。
>
> 細神是常。
>
> **\$Ⅳ、非常非無常見**
>
> 有人言：\^神非常非無常\^\^。
>
> 「常」、「無常」中，俱有過──若神無常，即無罪福；若[^23]常，亦無罪福。
>
> 何以故？若常，則苦樂不異；譬如虛空，雨不能濕、風日不能乾。
>
> 若無常，則苦樂變異；譬如風雨，在牛皮中則爛壞。
>
> 以我心故，說必有神，但非常非無常。
>
> **\$※ 小結**
>
> 佛言：「四種邪見，皆緣五眾，但於五眾謬計為神。」
>
> **\$（b）執世間之四種邪見**
>
> **\$Ⅰ、辨「世間」相**
>
> 「\^神及世間\^\^」者。
>
> 「世間」（546c）有三種：一者、五眾世間，二者、眾生世間，三者、國土世間。[^24]
>
> 此中說二種世間──五眾世間、國土世間；眾生世間即是神。
>
> **\$Ⅱ、如前說神有四種邪見，世間亦有四種邪見**
>
> 於世間相中，亦有四種邪見。
>
> **\$Ⅲ、釋疑：世間邪見四句之難**
>
> 問曰：神從本已來無故應錯；世間是有，云何同神邪見？
>
> 答曰：
>
> **\$（Ⅰ）總說：破執不破法**
>
> 但破於世間起常無常相，不破世間；譬如無目人得蛇以為瓔珞，有目人語是蛇，非是瓔珞。
>
> **\$\`1986\`（Ⅱ）別破：破常等四執**
>
> 佛破世間**常**顛倒，不破世間。[^25]何以故？現見無常故。
>
> 亦不得言「**無常**」[^26]，罪福不失故，因過去事有所作故。
>
> **常無常**，二俱有過故；
>
> **非常非無常**，著世間過故。
>
> **\$b、執世間有邊、無邊等四句**
>
> **\$（a）執世間有邊**
>
> 「\^世間有邊\^\^」者。
>
> **\$Ⅰ、第一說：若無始則無世間，故應有邊**
>
> 有人求世間根本，不得其始；不得其始，則無中、無後；若無初、中、後，則無世間。是故世間應有始──「始」即是「邊」。
>
> **\$Ⅱ、第二說：數論約「世性」為始，世性→覺→我→五種微塵→五大→五根**
>
> 得禪者，宿命智力，乃見八萬劫事，過是已往，不復能知，但見身始中陰識，而自思惟：「此識不應無因無緣，必應有因緣，宿命智所不能知。」但憶想分別：
>
> 有法名「**世性**」[^27]，非五情所知，極微細故。
>
> 於世性中初生**覺**──「覺」即是「中陰識」。
>
> 從覺生**我**。
>
> 從我生**五種微塵**──所謂色、聲、香、味、觸。
>
> 從聲微塵生空[^28]大，從聲、觸生風大，從色、聲、觸生火大，從色、聲、觸、味生水大，從色、聲、觸、味、香生地大。
>
> 從空生耳根，從風生身根，從火生眼根，從水生舌根，從地生鼻根。
>
> 如是等漸漸從細至麁。
>
> 「世性」者，從世性已來至麁，從麁轉細，還至世性。
>
> 譬如泥丸中具有瓶、瓫等性，以泥為瓶，破瓶為瓫，如是轉變，都無所失；世性亦如是，轉變為麁。
>
> 世性是常法，無所從來。
>
> 如《僧佉經》廣說「世性」。
>
> **\$Ⅲ、第三說：「微塵」為始**
>
> 復次，（547a）有人說：世間初邊名「微塵」。
>
> \`1987\`微塵，常法，不可破、不可燒、不可爛、不可壞，以微細故；但待罪福因緣和合故有身──若天、若地獄等；以無父母故，罪福因緣盡則散壞。
>
> **\$Ⅳ、第四說：「自然」為始**
>
> 有人以「自然」為世界始，貧富、貴賤，非願行所得。
>
> **\$Ⅴ、第五說：「天主」為始**
>
> 有人言：「天主」即是世界始，造作吉凶禍福、天地萬物；此法滅時，天還攝取。
>
> **\$※ 結前誤執**
>
> 如是邪因，是世界邊。
>
> **\$Ⅵ、第六說：眾生自到邊際**
>
> 有人說：眾生世世受苦樂盡，自到邊；譬如山上投縷丸，縷盡自止。受罪受福，會歸於盡，精進、懈怠無異。
>
> **\$Ⅶ、第七說：八方國土有邊**
>
> 有人說：國土世間，八方有邊，唯上、下無邊。
>
> **\$Ⅷ、第八說：上下有邊，八方無邊**
>
> 有人說：下至十八地獄，上至有頂──上下有邊；八方無邊。
>
> **\$※ 略結**
>
> 如是種種說「世界邊」。
>
> **\$Ⅸ、第九說：眾生世間有邊**
>
> 有人說：眾生世間有邊。如說：神在體中，如芥子、如米，或言一寸。大人則神大，小人則神小。
>
> 說神是色法、有分，故言「神有邊」。
>
> **\$（b）執無邊見**
>
> 「\^無邊\^\^」者。
>
> **\$Ⅰ、神無邊**
>
> 有人說：神遍滿虛空，無處不有，得身處能覺苦樂。是名「神無邊」。
>
> **\$Ⅱ、國土世間無邊**
>
> 有人言：國土世間無始。若有始，則無因緣，後亦無窮，常受身，是則破涅槃。是名「無邊」。
>
> 復次，說國土世間，十方無邊。
>
> **\$※ 略結**
>
> 如是等，說「神世間、國土世間無邊」。
>
> **\$（c）執有邊、無邊見**
>
> 「有邊」者。
>
> \`1988\`有人言：神世間無邊，國土世間有邊。
>
> 或言：神世間有邊，國土世間無邊；如上說「神是色故」。
>
> 或言：上下有邊，八方無邊。
>
> 如是總上二法，名為「\^有邊無邊\^\^」。
>
> **\$（d）世間非有邊非無邊**
>
> 「\^世間非有邊非無邊\^\^」者，有人見「世間有邊」有過、「無邊」亦有過，故不說「有邊」、不說「無邊」，著「非有邊非無邊」以為世間實。
>
> **\$c、執我與身一、異**
>
> **\$（a）敘邪執**
>
> **\$Ⅰ、神即是身**
>
> 「\^神即是身\^\^」者，有人言：身即是神。
>
> 所以者何？分折[^29]此身，求神不可得故。復次，受好醜苦樂皆（547b）是身。
>
> 是故言「身即是神」。
>
> **\$Ⅱ、身異神異**
>
> 「\^身異神異\^\^」者，有人言：神微細，五情所不得，亦非凡夫人所見；攝心清淨，得禪定人，乃能得見。是故言「身異神異」。
>
> **\$（b）破謬見**
>
> 復次，若「身即是神」，身滅、神亦滅──是邪見。
>
> 說「身異神異」，身滅、神常在──是邊見。
>
> **\$d、執死後有如去、無如去等四句**
>
> **\$（a）死後有如去**
>
> 「\^死後有如去\^\^」者。
>
> 問曰：先說「常無常」等，即是「後世或有或無」，今何以別說「如去」四句？
>
> 答曰：上總說「一切世間常非常」，「後世有無」事要故別說。
>
> 「如去」者，如人來此間生，去至後世亦如是。
>
> **\$（b）死後無如去**
>
> 有人言：先世無所從來，滅亦\^無所去\^\^。
>
> **\$（c）死後或有如去或無如去**
>
> 有人言：身、神和合為人；死後，神去、身不去。是名「\^如去不如去\^\^」。
>
> **\$（d）死後非有如去非無如去**
>
> 「\^非有如去非無如去\^\^」者，見「去」、「不去」有失故，說「非去非不去」。是人不能捨神，而著「非去非不去」。
>
> **\$\`1989\`※ 結義**
>
> 如是諸邪見煩惱等，是名「心出、沒、屈、伸」。所以者何？邪見者種種道求出不得故，欲出而沒。
>
> 邪見力多難解，故說常、無常等十四事。
>
> **\$（三）示諸法如無二無別**
>
> **\$1、正明如相**
>
> **\$（1）約法辨**
>
> **\$A、依五蘊辨**
>
> 外道雖復種種憶想分別，佛言：「皆緣五眾、依止五眾，無神、無常。」
>
> 佛知五眾空、無相、無作、無戲論，但知五眾如，不如凡夫虛誑顛倒見。
>
> **\$B、依一切法辨**
>
> 如五眾如，一切法如亦如是。
>
> 何以故？二法攝一切法，所謂有為、無為──五眾是有為法，五眾如即是無為法。[^30]
>
> 觀察、籌量、思惟五眾能行六波羅蜜，是故說：「五眾如即是一切法如，一切法如即是六波羅蜜如。」
>
> 行六波羅蜜菩薩求實道，觀五眾無常、空，生三十七品、八背捨、九次第等──是聲聞道；知已直過，行十八空、十力等諸佛法；皆正觀五眾、五眾如，無分別故，皆是一切諸法如。[^31]是故說：「善法如即是不善法（547c）如，不善法如即是善法如。」
>
> 世間、出世間法亦如是。
>
> 是以行者不得著善法[^32]，乃至阿耨多羅三藐三菩提，佛如相亦如是，皆是一如相，不二不別。所以者何？求諸法實，到畢竟空，無復異。
>
> **\$（2）結**
>
> 如是等諸法如，佛因般若波羅蜜得，是故言：「般若波羅蜜能生諸佛、能示世間相。」
>
> **\$2、歎如甚深**
>
> **\$（1）須菩提歎**
>
> 須菩提歎未曾有，白佛言：世尊！一切諸法如甚深，隨順不相違。三世十方諸佛如，即是諸法如；解是諸法如故，為眾生種種說法。
>
> 是甚深如，難解難信；
>
> 阿鞞跋致菩薩入法位受記者，能信；
>
> 「具足正見人」者，三道人；
>
> 漏盡阿羅漢，不受一切法故，能信。
>
> \`1990\`其有信者，近阿鞞跋致故，皆攝在阿鞞跋致[^33]中，故不別說。
>
> **\$（2）佛述成**
>
> 佛語須菩提：「一切法無盡故，是如無盡。」
>
> 如無盡故，得聖道者能信。
>
> 無為法中差別故有須陀洹諸道，[^34]聞自所得法故能信；凡夫人著虛誑顛倒法故不能信。
>
> 佛告須菩提：「諸佛得是諸法如故，名為如來，名為一切智人，能教眾生令至涅槃。」[^35]

**\`1991\`〈釋問相品第四十九**[^36]**〉**[^37]

**（大正25，547c21-552c15）**

\^【**經**】

**\$壹、明深般若相**

> **\$（壹）天子問**
>
> 爾時，三千大千世界中所有欲界天子、色界天子遙散華香，來至佛所，頂禮佛足，一面住，白佛言：「世尊！所說般若波羅蜜甚深，何等是深般若波羅蜜相？」
>
> **\$（貳）佛答**
>
> **\$一、正說深般若相**
>
> 佛告欲界、色界諸天子：「諸天子！^(1)^空相是深般若波羅蜜相，^(2)^無相、^(3)^無作、^(4)^無起、^(5)^無生無滅、^(6)^無垢無淨、^(7)^無所有法、^(8)^無相、^(9)^無依止、^(10)^虛空相是深般若波羅蜜相。諸天子！如是等相是深般若波羅蜜相。[^38]
>
> **\$二、以世諦說，非第一義**
>
> 佛（548a）為眾生用世間法故說，非第一義。[^39]
>
> **\$三、深般若諸相，世間無能壞者**
>
> **\$（一）標義**
>
> 諸天子！是諸相，一切世間天、人、阿修羅不能破壞。[^40]
>
> **\$（二）釋因由**
>
> 何以故？
>
> **\$1、世間天人等亦是相故**
>
> 是一切世間天、人、阿修羅亦是相故。
>
> **\$\`1992\`2、相不能破相，相不能知相；相不能知無相，無相不能知相**
>
> 諸天子！相不能破相，相不能知相，相不能知無相，無相不能知相。
>
> 是相、是無相、相無相皆無所知，謂知者、知法皆不可得故。[^41]
>
> **\$四、明空等諸相是實，佛得如實相故名為如來**
>
> **\$（一）正說空等諸相非諸法、人、非人等所作**
>
> 何以故？諸天子！是諸相非色作，非受、想、行、識作；非檀波羅蜜作，非尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜作；非內空作，非外空作，非內外空作，非無法空作，非有法空作，非無法有法空作；非四念處作，乃至非一切種智作。
>
> 諸天子！是諸相，非人所有，非非人所有；非世間，非出世間；非有漏，非無漏；非有為，非無為。」[^42]
>
> **\$（二）舉喻明理**
>
> 佛復告諸天子：「譬如有人問：『何等是虛空相？』此人為正問不？」
>
> 諸天子言：「世尊！此不正問。何以故？世尊！是虛空無相可說，虛空無為無起故。
>
> **\$（三）釋疑**
>
> 佛告欲界、色界諸天子：「有佛無佛，相性常住。佛得如實相性故，名為如來。」[^43]
>
> **\$（參）諸天悟解**
>
> 諸天子白佛言：「世尊！世尊所得諸相性甚深，得是相故，得無礙智；住是相[^44]中，以般若波羅蜜集諸法自相。」
>
> 諸天子言：「希有！世尊！是深般若波羅蜜是諸佛常所行處，行是道得阿耨多羅三藐三菩提；得阿耨多羅三藐三菩提已，通達一切法相──若色相，若受、想、行、識相，乃至一切種智相。」[^45]
>
> **\$\`1993\`（肆）佛述成**
>
> **\$一、正述成**
>
> 佛言：「如是！如是！諸天子！
>
> 惱壞相是色相──佛得是無相；覺者受相，取者想相，起作者行相，了別者識相──佛得是無相。[^46]
>
> 能捨者檀波羅蜜相，無熱惱者尸羅波羅蜜相，不變異者羼提波羅蜜相，不可伏者（548b）毘梨耶波羅蜜相，攝心者禪波羅蜜相，捨離者般若波羅蜜相──佛得是無相。[^47]
>
> 心無所嬈惱者，是四禪、四無量心、四無色定相──佛得是無相。
>
> 出世間者，三十七品相──佛得是無相。
>
> 苦者，無作脫門相；離者，空脫門相；寂滅者，無相脫門相──佛得是無相。[^48]
>
> 勝者，十力相；不恐怖者，無所畏相；遍知者，四無礙智相；[^49]餘人無得者，十八不共法相──佛得是無相。
>
> 愍念眾生者，大慈大悲相；實者，無謬錯相；無所取者，常捨相；現了知者，一切種智相──佛得是無相。[^50]
>
> **\$\`1994\`二、結：佛得一切諸法無相，名無礙智**
>
> 如是，諸天子！佛得一切諸法無相，以是因緣故，佛名無礙智。」\^\^[^51]

【**論**】

**\$壹、明深般若相**

> **\$（壹）明諸天子何以復問「般若相」**
>
> 問曰：上處處已說「空、無相、無作乃至無起[^52]、無所有[^53]是般若相」，[^54]今諸天子何以復問「何等是般若相」？
>
> 答曰：
>
> **\$一、般若相不定故，諸天問「何者定是般若相」**
>
> 佛雖處處說般若波羅蜜──或說空等、或說有、或說果報[^55]、或說罪福[^56]，[^57]不定故，是以今問「何者定是般若相」。
>
> **\$二、諸天不能了知故問**
>
> 復次，是般若波羅蜜如幻化，如似可得，而無定相可取，唯諸佛能正遍知其相；諸天子雖有利智，不能了知故問。
>
> **\$三、後來者未聞故問**
>
> 復次，有人言：是諸天子有後來者，不聞，故問。
>
> **\$（貳）佛答**
>
> **\$一、正說般若相**
>
> 佛答諸天子：「空等是般若波羅蜜相。」
>
> ^(1)^「空相」者，內外空等諸空。
>
> ^(2)^若諸法空者，即是無有男女、長短、好醜等相，是名「無相相」。
>
> ^(3)^若空、無相，不復生願著後世身，是名「無作相」。
>
> **三解脫門是初入般若波羅蜜相，三乘共有**。
>
> ^(5)^**不生不滅、**^(6)^**不垢不淨、**^(9)^**無所依止、**^(10)^**虛空等，是般若波羅蜜深相**。
>
> \`1995\`上三解脫門中^(2)^「無相」──無男女等外相；
>
> ^(7)^「無所有」下^(8)^「無相相」──無一切法相。
>
> 空雖是一，人根有利鈍、（548c）入有深淺故，差別說空。[^58]
>
> 「無生無滅」等論議，如先說。[^59]
>
> **\$二、說諸般若相之法：以世諦說，非第一義**
>
> **\$（一）以世俗諦說**
>
> 佛知天子必有如是念：「若般若波羅蜜空、無所有、如虛空相，云何可說？若說，即是有相。」
>
> 諸天子以佛威德大故，不敢致難，是故佛自為說：「佛憐愍眾生，以世諦故說空等諸相，非以第一義諦。」
>
> 若以第一義故，應難；以世諦故說，則不應難。[^60]
>
> **\$（二）不著心取相說**
>
> 復次，雖說「空」，不以著心取相，不示法若是、若非，一切法同一相、無分別，是故復了了說，所謂「無所有」、「如虛空相」。
>
> **\$三、深般若諸相，世間無能壞者**
>
> **\$（一）標義**
>
> 無有一法不入此相者，是故說「一切世間無能破壞」。
>
> **\$（二）釋因由**
>
> 何以故？
>
> **\$1、世間天人等亦是相故**
>
> 「\^一切世間天、人、阿修羅即是相故。\^\^」
>
> 若異法相違，則有可破；如水能滅火，火不自滅火。
>
> 口言如實欲破者，竟不能破，何況不實者？譬如盲人蹈踐珍寶，口言非珍寶，竟[^61]不能令非珍寶。
>
> **\$2、相不能破相，相不能知相；相不能知無相，無相不能知相**
>
> **\$（1）釋「相不能破相」**
>
> **\$\`1996\`A、般若畢竟空無相故**
>
> 此中佛更說：般若波羅蜜畢竟空無相故，「相不能破相」。
>
> **\$B、諸法和合，無所破、無所失故**
>
> 復次，有人言：「\^相不能破相\^\^」者，有法能解散，諸法和合，竟無所破、無所失；如斧析薪，分分解散，竟無所失。
>
> **\$C、諸法無定相故無所破**
>
> 復次，諸法無定相，如樹，根、莖、枝、葉和合故名為樹，樹無定相故無所破。
>
> 如是等，名為「相不能破相」。
>
> **\$（2）釋「相不能知相」**
>
> 問曰：色等諸法非覺故，可不[^62]相知；心數法是知相，云何言「不知」？
>
> 答曰：此中以實相故，不說如凡夫人虛妄知。
>
> 是智慧，有為法故，因緣和合生，虛妄法不能實有所知，是故捨，入無餘涅槃。
>
> 若智慧知常、無常乃至空、寂滅等，上來已廣破，滅、無所有。[^63]
>
> 若如是者，云何當有知？
>
> 以是故「相不知相」。
>
> **\$（3）釋「相不能知無相」**
>
> 「\^相不能知無相\^\^」者，內雖有智慧，外空故無法（549a）可知；外無緣云何智慧生？是故言「相不能知無相」。譬如刀雖利，不能破空。
>
> **\$（4）釋「無相不能知相」**
>
> 「\^無相不能知相\^\^」者，有人言：內智慧無定相，外所緣法有定相，心隨緣而生，是故說「無相不應知相」。譬如無刀，雖有物，無刀可斫。
>
> **\$（5）明「相、無相、相無相皆不可得」**
>
> 「\^是相、是無相、相無相皆不可得\^\^」者。
>
> **\$A、第一說**
>
> 「相」不入「相」。何以故？先有相故。
>
> 「相」不入「無相」。何以故？相無入處故。
>
> 離是「相」、「無相」，更無處可入。
>
> **\$B、第二說**
>
> 復次，「相」、「所相」法不定故，因「所相」故有「相」。所以者何？
>
> 若先有「相」，無「所相」者則無「相」，無所因故。
>
> 若先有「所相」而無「相」者，云何有「所相」？無所因待故。
>
> **\$C、第三說**
>
> 復次，「相」以「所相」不定，「相」或時作「所相」，「所相」或時是「相」。
>
> \`1997\`是故「相」不定、不實故，「所相」亦無；若「所相」不定、不實故，「相」亦無。
>
> 是故說「是相、是無相、是相無相不可得」。[^64]
>
> **\$四、明空等諸相是實，佛得如實相故名為如來**
>
> **\$（一）正說空等諸相非諸法、人、非人等所作**
>
> 如先說空等諸相是實。何以故？
>
> 是相非五眾所作，非六波羅蜜乃至一切種智所作。
>
> 是相，無為故，無法可作，亦無若人若非人能作。
>
> 「人」者，菩薩、諸佛等；「非人」者，諸天等。
>
> 是相畢竟空故，非有漏非無漏，非世間非出世間。
>
> 先雖說無為相，但破有為故說無為，無為亦無定相。[^65]
>
> **\$（二）舉喻**
>
> \`1998\`此中佛欲使是事明了，故說譬喻。
>
> **\$（三）釋疑**
>
> 聽者作是念：「若無佛則不聞[^66]是相，佛於眾生最上故，應當作是相。」
>
> 是故佛語諸天：「有佛、無佛，此相常住。佛能知是相，故名為佛。」
>
> **\$（參）諸天悟解**
>
> **\$一、佛得無相故，成就無礙智**
>
> 爾時，諸天子歡喜，復白佛言：「世尊！是諸相甚深，雖不可取相而可行，能與人無上果報。佛得是相故，於一切法得無礙智。」
>
> 若分別諸法有定相，則是有礙智。
>
> **\$二、住諸法實相中，能說各各別相**
>
> 「世尊住是諸法實（549b）相中，則通達無礙，能說諸法各各別相──所謂惱壞相是色相，乃至了現[^67]知者是一切種智相。」[^68]
>
> **\$（肆）佛述成**
>
> 佛可其意，為分別諸相。
>
> 凡夫所知，諸相各異；佛知[^69]皆是空相──空相即是無相，佛得是無相。
>
> 「得」者，是知，[^70]無比遍知故名「得」。
>
> 是諸法相，今轉名「般若波羅蜜」故。

\^【**經**】

**\$貳、明佛知般若恩故報恩**

> **\$（壹）般若能生諸佛、能示世間實相，故為佛所尊重**
>
> **\$一、佛知般若恩故，依止尊重般若而住**
>
> 爾時，佛告須菩提：「般若波羅蜜是諸佛母；般若波羅蜜能示世間相，是故佛依止是法住[^71]，供養、恭敬、尊重、讚歎是法。何等是法？所謂般若波羅蜜。諸佛依止般若波羅蜜住，恭敬、供養、尊重、讚歎是般若波羅蜜。何以故？是般若波羅蜜出生諸佛。[^72]
>
> **\$二、知恩報恩中，佛最第一**
>
> **\$（一）標宗**
>
> \`1999\`佛知作人。若人正問知作人者，正答無過於佛。[^73]
>
> **\$（二）釋因由**
>
> 何以故？
>
> **\$1、乘如是乘，行如是道而得無上菩提故**
>
> 須菩提！佛知作人故。佛所乘來法、佛所從來道，得阿耨多羅三藐三菩提。是乘、是道，佛還恭敬、供養、尊重、讚歎、受持、守護。須菩提！是名佛知作人。[^74]
>
> **\$2、知一切法無作相故**
>
> 復次，須菩提！佛知一切法無作相，作者無所有故；一切法無起，形事不可得故。須菩提！佛因般若波羅蜜知一切法無作相。亦以是因緣故，佛知作人。[^75]

**\$三、般若能生諸佛、能示世間相**

> **\$（一）一切法無所得，無知者、無見者故，般若能生諸佛、能示世間相**
>
> **\$1、正說**
>
> 復次，須菩提！佛因般若波羅蜜得一切法不生，以無所得故。以是因緣故，般若波羅蜜能生諸佛，亦能示世間相。」[^76]
>
> **\$2、釋難**
>
> **\$（1）須菩提難：一切法無知者、見者，云何般若能生諸佛、能示世間相**
>
> 須菩提言：「世尊！若一切法無知者、無見者，云何般若波羅蜜能生諸佛、能示世間相？」[^77]
>
> **\$（2）佛答**
>
> **\$A、一切法空、虛誑、不堅固故無知者、無見者**
>
> \`2000\`佛告須菩提：「如是！如是！一切法實無知者、無見者。[^78]
>
> 云何無知者、無見者？
>
> 一切法空、虛誑、不堅固，是故一切法無知者、無見者。[^79]
>
> **\$B、諸法無依止、無繫故無知者、無見者**
>
> 復次，須菩提！一切法云何無知者、無見者？一切法無依止、無所繫，以是故，一切法無（549c）知者、無見者。
>
> **\$C、結**
>
> 如是，須菩提！般若波羅蜜能生諸佛、能示世間相。[^80]
>
> **\$（二）不緣境生識，不見諸法故，般若能示世間相**
>
> **\$1、佛說**
>
> 不見色故示世間相，不見受、想、行、識故示世間相，乃至不見一切種智故，示世間相。
>
> 如是，須菩提！般若波羅蜜能生諸佛、能示世間相。」[^81]
>
> **\$2、須菩提重難**
>
> 須菩提言：「世尊！云何不見色故，般若波羅蜜示世間相？不見受、想、行、識乃至一切種智故，示世間相？」[^82]
>
> **\$3、佛答：不緣境生識故不見色等諸法**
>
> 佛告須菩提：「若不緣色生識，是名不見色相故示；不緣受、想、行、識生識，乃至不緣一切種智生識，是名不見一切種智相故示。
>
> 如是，須菩提！是深般若波羅蜜能生諸佛、能示世間相。[^83]
>
> **\$\`2001\`（貳）正明般若能示佛世間空、不可思議等諸相**
>
> 復次，須菩提！般若波羅蜜云何能生諸佛、能示世間相？
>
> **\$一、明般若示世間空**
>
> 須菩提！般若波羅蜜能示世間空。云何示世間空？
>
> **\$（一）正說世間空**
>
> 示五眾世間空，示十二入世間空，示十八界世間空，示十二因緣世間空，示我見根本六十二見世間空；
>
> 示十善道世間空，示四禪、四無量心、四無色定世間空；
>
> 示三十七品世間空，示六波羅蜜世間空；
>
> 示內空世間空，示外空世間空，示內外空世間空；
>
> 示無法空世間空，示有法空世間空，示無法有法空世間空；
>
> 示有為性世間空，示無為性世間空；
>
> 示佛十力世間空，示十八不共法世間空，乃至示一切種智世間空。
>
> 如是，須菩提！般若波羅蜜能生諸佛、能示世間相。[^84]
>
> **\$（二）佛因般若示、知、覺、思惟、分別世間空**
>
> 復次，須菩提！佛因般若波羅蜜示世間空、知世間空、覺世間空、思惟世間空、分別世間空。
>
> 如是，須菩提！般若波羅蜜能生諸佛、能示世間相。[^85]
>
> **\$（三）結：般若示佛世間空──示五眾乃至一切種智世間空**
>
> 復次，須菩提！般若波羅蜜示佛世間空。云何示佛世間空？示五眾世間空，乃（550a）至示一切種智世間空。
>
> \`2002\`如是，須菩提！般若波羅蜜能生諸佛、能示世間相。[^86]
>
> **\$二、示佛世間不可思議**
>
> 復次，須菩提！般若波羅蜜示佛世間不可思議。云何示世間不可思議？示五眾世間不可思議，乃至示一切種智世間不可思議。[^87]
>
> **\$三、示佛世間離**
>
> 復次，須菩提！般若波羅蜜示佛世間離。云何示世間離？示五眾世間離，乃至示一切種智世間離。如是，須菩提！般若波羅蜜示佛世間離。
>
> **\$四、示佛世間寂滅**
>
> 復次，須菩提！般若波羅蜜示佛世間寂滅。云何示世間寂滅？示五眾世間寂滅，乃至示一切種智世間寂滅。
>
> **\$五、示佛世間畢竟空**
>
> 復次，須菩提！般若波羅蜜示佛世間畢竟空。云何示世間畢竟空？示五眾世間畢竟空，乃至示一切種智世間畢竟空。
>
> **\$六、示佛世間性空**
>
> 復次，須菩提！般若波羅蜜示佛世間性空。云何示世間性空？示五眾世間性空，乃至示一切種智世間性空。[^88]
>
> **\$\`2003\`七、示佛世間無法空**
>
> 復次，須菩提！般若波羅蜜示佛世間無法空。云[^89]何示世間無法空，示五眾世間無法空，乃至示一切種智世間無法空。[^90]
>
> **\$八、示佛世間無法有法空**
>
> 復次[^91]，須菩提！般若波羅蜜示佛世間無法有法空。云何示世間無法有法空？示五眾世間無法有法空，乃至示一切種智世間無法有法空。[^92]
>
> **\$九、示佛世間獨空**
>
> 復次，須菩提！般若波羅蜜示佛世間獨空。云何示世間獨空？示五眾世間獨空，乃至示一切種智世間獨空。
>
> 如是，須菩提！般若波羅蜜能生諸佛、能示世間相。[^93]
>
> **\$十、示世間非今世後世相**
>
> 復次，須菩提！是深般若波羅蜜示世間相，所謂不生今世、後世相。何以故？諸法無可用生今世、後世相故。」\^\^[^94]

\`2004\`【**論**】釋曰：

**\$貳、明佛知般若恩故報恩**

> **\$（壹）般若能生諸佛、能示世間實相，故為佛所尊重**
>
> **\$一、佛知般若恩故，依止尊重般若而住**
>
> 般若波羅蜜是諸佛母，是因緣故，諸佛依止般若波羅蜜住。
>
> 餘經中說：「諸佛依止（550b）法，以法為師。」[^95]
>
> 佛此中告須菩提：「法者，即是般若波羅蜜。」
>
> **\$二、知恩報恩中，佛最第一**
>
> **\$（一）佛知般若恩故，雖為三界尊，尚供養般若**
>
> 一切不善法中無過邪見，邪見故不識恩分，「我自然應爾。」
>
> 知恩者，諸世間善法中最上，能與今世好名聲，後與上妙果報。
>
> 是故佛自說知恩、報恩中第一，「我尚知布施、持戒等恩，何況般若波羅蜜！」
>
> 復次，諸天子作是念：「般若波羅蜜畢竟空無定相故，或有人不貪不貴。」
>
> 是故佛說：「我為三界尊，尚供養般若波羅蜜，何況餘人！」
>
> 復有人生疑：「佛於一切世間如虛空無所著，何以故貪是般若波羅蜜，尊重、供養，似如貪著？」
>
> 是故佛說：「我無貪心，但分別知諸法好醜、力用多少；知是般若波羅蜜能斷一切戲論、開三乘道、能滅眾苦等，有無量無邊功德，是故讚歎、尊重、供養。」
>
> 譬如人行安穩道，免諸患難，常念此道以示於人。
>
> **\$（二）佛因般若知一切法無作相，佛知般若恩故說「佛知作人」**
>
> 「\^佛知作人\^\^」者，知他作恩於己[^96]。
>
> 餘處說「佛不知作人」，恐人疑，是故說：「佛知一切法無作相。」
>
> 知一切法無作相故言「無作人」，不以不知恩分故名「不知作人」。
>
> 言「知作人」、「不知作人」，無咎。
>
> **\$\`2005\`三、般若能生諸佛、能示世間相**
>
> **\$（一）一切法無所得，無知者、無見者故，般若能生諸佛、能示世間相**
>
> **\$1、須菩提難：一切法無知者、見者，云何般若能生諸佛、能示世間相**
>
> 爾時，須菩提以畢竟空難：「世尊！若一切法畢竟空故，無知者、無作者，云何般若波羅蜜能生諸佛、能示諸佛世間？」
>
> **\$2、佛答**
>
> **\$（1）一切法空、虛誑、不堅固故無知者、無見者**
>
> 佛可其問，此中自說因緣：「一切法空、虛誑、無堅固。」
>
> 須菩提意：「一切法鈍相，無見、無知，云何般若波羅蜜獨能知見？」
>
> 佛意：「一切法非但無知、無見；一切法空、不牢固，無知者、無見者，亦不可得，故不應難。」
>
> **\$（2）諸法無依止、無繫故無知者、無見者**
>
> 復次，一切法無所依止、無繫故，無知者、無見者。
>
> 種種門破諸法令空──或破常，行無（550c）常入空；或破實入空；或畢竟盡故入空；或一切法遠離故入空──如是等入空。
>
> 今以一切法無住處故，無依止、無繫；無依止故，亦無生滅；以是故即是空。
>
> 「不繫」者，一切法實相不繫，出三界。所以者何？三界虛誑故。
>
> **\$（3）結**
>
> 是以**一切法無知者、無見者，如是「示世間」**。
>
> **\$（二）不緣境生識，不見諸法故，般若能示世間相**
>
> 是**般若不見色等諸法故「示世間」**。
>
> **\$1、論主釋：色等法無依止、無繫、虛誑故不見**
>
> 色等法無依止、無繫、虛誑故「不見」。
>
> **\$2、佛說：不緣境生識故不見色等諸法**
>
> 此中佛自說不見因緣，所謂「不生緣色識，乃至不生緣一切種智識，是名不見色等法。」
>
> **\$※ 因論生論：識可不生，色云何不生**
>
> 問曰：識可不生，色云何不生？
>
> 答曰：惱壞相是色，因識故分別知；無識，亦無惱壞相。
>
> 復次，一切諸法從因緣和合故生相，無有自性。如有身、識、觸諸緣和合故知地堅相，堅相不離身、識。是故諸法皆由和合生，無有自性。
>
> **\$（貳）正明般若能示佛世間空、不可思議等諸相**
>
> **\$一、般若示世間空**
>
> **\$（一）正說世間空**
>
> \`2006\`「\^般若波羅蜜示世間空\^\^」者，
>
> 「世間」名五眾乃至一切種智。
>
> 菩薩行般若波羅蜜時，觀是法若大若小、若內若外無不空者，是名「般若波羅蜜示世間空」。
>
> **\$（二）佛因般若示、知、覺、思惟、分別世間空**
>
> 「\^佛示世間空\^\^」者，
>
> 或有人疑：「佛愛著法故，說般若波羅蜜示世間空，非是諸法常實相。」
>
> 是故佛說：「我非愛法故說。佛知諸法相，本末籌量、思惟、分別，無有法出於空者。我非但讀誦、從他聞故說，我以內心覺、知、思惟、分別故，說示世間空。」
>
> **\$（三）結：般若示佛世間空──示五眾乃至一切種智世間空**
>
> 此一段說「示世間空」者，上廣說「離六十二見」等[^97]，今但說「\^五眾乃至一切種智\^\^」。
>
> **\$二、示佛世間不可思議**
>
> 時會者謂般若波羅蜜是畢竟空，心想取著，是故說「\^不可思議\^\^」。
>
> 「不可思議」者，畢竟空亦不可得。
>
> **\$三、示佛世間離，四、示佛世間寂滅**
>
> 「畢竟空」，或名「\^離\^\^」、或名「\^寂滅\^\^」。
>
> 「\^離\^\^」名分散，諸法久後無（551a）遺餘，又自離其性。
>
> 知畢竟空已，無心數法、無語言故，名「\^寂滅\^\^」。
>
> **\$五～八、示佛世間畢竟空、性空、無法空、無法有法空**
>
> \^畢竟空\^\^等，如先說。[^98]
>
> **\$九、示佛世間獨空──辨「獨空」義**
>
> 問曰：云何是\^獨空\^\^？
>
> 答曰：
>
> **\$（一）無因無待故名獨空**
>
> 十八空皆因緣相待，如內空因內法故名內空；若無內法，則無內空。十八空皆爾。
>
> 是獨空無因無待，故名「獨空」。
>
> **\$（二）如虛空、涅槃名獨空**
>
> 復次，「獨空」者，如虛空、如、法性、實際、涅槃。
>
> **\$\`2007\`十、示世間非今世相非後世相**
>
> **\$（一）論主釋：般若離斷常二邊說中道**
>
> 「\^示世間非今世相、非後世相\^\^」者，
>
> 有諸外道但說今世，不說後世──是人邪見，墮斷滅中。
>
> 有人說今世、後世，言：「今世神入後世。」──是人邪見，墮常中。
>
> 般若波羅蜜離二邊，說中道──雖空而不著空故，為說罪福；雖說罪福，不生常邪見，亦於空無礙。
>
> **\$（二）依經意：一切法畢竟空，云何有今世、後世見**
>
> 此中佛自說因緣：「此中畢竟空故，云何有今世、後世見──若斷、若常？」

\^【**經**】

**\$參、歎般若能成大事**

> **\$（壹）明般若依五事故起**
>
> **\$一、須菩提正歎**
>
> 須菩提白佛言：「^（1）^世尊！是般若波羅蜜為大事故起。^（2）^世尊！是般若波羅蜜為不可思議事故起。^（3）^世尊！是般若波羅蜜為不可稱事故起。^（4）^世尊！是般若波羅蜜為無量事故起。^（5）^世尊！是般若波羅蜜為無等等事故起。」[^99]
>
> **\$二、如來述歎**
>
> **\$（一）如來述成**
>
> 佛言：「如是！如是！須菩提！般若波羅蜜為大事起，為不可思議事起，為不可稱事起，為無量事起，為無等等事起。
>
> **\$（二）別釋五事**
>
> **\$1、約大事歎**
>
> 須菩提！云何是般若波羅蜜為大事故起？
>
> 須菩提！諸佛大事者，所謂救一切眾生，不捨一切眾生。
>
> **\$2、約不可思議事歎**
>
> 須菩提！云何是般若波羅蜜為不可思議事起？
>
> 須菩提！不可思議事者，所謂諸佛法、如來法、自然人法、一切智人法。
>
> 以是故，須菩提！諸佛般若波羅蜜為不可思議事起。[^100]
>
> **\$3、約不可稱事歎**
>
> \`2008\`須菩提！云何般若波羅蜜為不可稱事起？
>
> 須菩提！一切眾（551b）生中無有能思惟稱[^101]佛法、如來法、自然人法、一切智人法。
>
> 以是故，須菩提！般若波羅蜜為不可稱事起。[^102]
>
> **\$4、約無量事歎**
>
> 須菩提！云何般若波羅蜜為無量事起？
>
> 須菩提！一切眾生中無有能量佛法、如來法、自然人法、一切智人法。
>
> 以是故，須菩提！般若波羅蜜為不可量事起。
>
> **\$5、約無等等事歎**
>
> 須菩提！云何般若波羅蜜為無等等事起？
>
> 須菩提！一切眾生中無有能與佛等者，何況過！
>
> 以是故，須菩提！般若波羅蜜為無等等事起。」[^103]
>
> **\$（貳）依新學菩薩別辨諸法皆不可思議乃至無等等**
>
> **\$一、正明**
>
> **\$（一）須菩提問**
>
> 須菩提白佛言：「世尊！但佛法、如來法、自然人法、一切智人法，不可思議、不可稱、無有量、無等等事起耶？」
>
> **\$（二）佛答**
>
> **\$1、諸法皆不可思議乃至無等等**
>
> 佛告須菩提：「如是！如是！佛法、如來法、自然人法、一切智人法，不可思議、不可稱、無有量、無等等。
>
> 色亦不可思議、不可稱、無有量、無等等，受、想、行、識亦不可思議、不可稱、無有量、無等等，乃至一切種智、法性、法相不可思議、不可稱、無有量、無等等。
>
> 是中，心、心數法不可得。[^104]
>
> **\$\`2009\`2、諸法不可思議乃至無等等皆亦不可得**
>
> 復次，須菩提！色不可思議，是亦不可得；乃至色無等等，是亦不可得。受、想、行、識乃至一切種智無等等，是亦不可得。」[^105]
>
> 須菩提白佛言：「世尊！何因緣色不可思議乃至無等等，是亦不可得？受、想、行、識乃至一切種智無等等，是亦不可得？」
>
> 佛告須菩提：「色量不可得故，受、想、行、識量不可得故，乃至一切種智量不可得故。」[^106]
>
> 須菩提白佛言：「世尊！何因緣色量不可得乃至一切種智量不可得？」
>
> 佛告須菩提：「色不可思議故乃至色無等等故，量不可得；乃至一切種智不（551c）可思議故，乃至一切種智無等等故，量不可得。[^107]
>
> 須菩提！於汝意云何？不可思議乃至無等等中，寧可得色、受、想、行、識乃至一切種智不？」
>
> 須菩提言：「世尊！不可得。」
>
> 「以是故，須菩提！一切法不可思議乃至無等等。
>
> **\$3、結**
>
> 如是，須菩提！諸佛法不可思議、不可稱、無有量、無等等。
>
> 須菩提！是名諸佛法不可思議乃至無等等。
>
> 須菩提！是諸佛法不可思議，過思議相故；不可稱，過稱故；無有量，過量故；無等等，過等等故。
>
> 須菩提！以是因緣故，一切法亦不可思議相乃至無等等。[^108]
>
> **\$\`2010\`二、總列四事，依二諦明**
>
> **\$（一）不可思議、不可稱、無有量、無等等依四事辨**
>
> 須菩提！不可思議名，是義不可思議；不可稱名，是義不可稱；無有量名，是義不可量；無等等名，是義無等等。須菩提！是諸佛法不可思議乃至無等等。[^109]
>
> **\$（二）舉虛空喻四事**
>
> 不可思議，如虛空不可思議；不可稱，如虛空不可稱；無有量，如虛空無有量；無等等，如虛空無等等。須菩提！是亦名諸佛法不可思議乃至無等等。
>
> **\$（三）世間無能思議稱量者**
>
> 佛法如是無量，一切世間天、人、阿修羅無能思議籌量者。」[^110]
>
> **\$（參）與會者疑除悟道**
>
> 說是諸佛法不可思議、不可稱、無有量、無等等品時，五百比丘一切法不受故，漏盡心得解脫，得阿羅漢；[^111]二十比丘尼亦不受一切法故，漏盡得阿羅漢；六萬優婆塞、三萬優婆夷諸法中遠塵離垢，諸法中法眼生；[^112]二十菩薩摩訶薩得無生法忍，於是賢劫中當受記。\^\^

【**論**】釋曰：

**\$參、歎般若能成大事**

> **\$（壹）明般若依五事故起**
>
> **\$一、須菩提正歎**
>
> **\$（一）般若為大事故起**
>
> 須菩提深解般若相，於諸法中無著無礙，心生歡喜，白佛言「世尊！般若波羅蜜為大事故起」等。
>
> 「\^大事\^\^」者，破一切眾生大苦（552a）惱、能與佛無上大法，故名為「大事」。
>
> **\$（二）般若為不可思議事故起**
>
> \`2011\`「\^不可思議\^\^」，先已答。[^113]
>
> **\$（三）般若為不可稱事故起**
>
> **\$1、般若多，智慧少故不能稱**
>
> 「\^不可稱\^\^」者，「稱」名智慧；般若定實相甚深極重[^114]，智慧輕薄，是故不能稱[^115]。
>
> 又般若多，智慧少，故不能稱。
>
> 又般若利益處廣──未成，能與世間果報；成已，與道果報。
>
> **\$2、般若無法以常無常、有無等稱知**
>
> 又究竟盡知故名「稱」。般若波羅蜜無能稱知──若常若無常、若實若虛、若有若無。
>
> 如是等「不可稱」義，應當知。[^116]
>
> **\$（四）般若為無量事故起**
>
> 「\^無量事\^\^」者，
>
> **\$1、稱即是量**
>
> 有人言：「稱」即是「量」。
>
> **\$2、般若不可取相故無量**
>
> 有人言：取相名為「量」，是般若波羅蜜不可取相故「無量」。
>
> **\$3、以四無量心行般若故名無量**
>
> 又菩薩以四無量心行般若，故名「無量」。
>
> **\$4、凡夫、二乘、菩薩智慧不能量般若得邊故名無量**
>
> 又「量」名智慧；凡夫智慧、二乘智慧、菩薩智慧無能量般若得邊者，名「無量」。[^117]
>
> **\$（五）般若為無等等事故起**
>
> 「\^無等等\^\^」者，
>
> **\$1、般若能與大乘涅槃故**
>
> 「無等」名涅槃；一切有為法無有與涅槃等者。涅槃有三分：聲聞涅槃、辟支佛涅\`2012\`槃、佛涅槃。[^118]般若能與大乘涅槃，故名「無等等」。
>
> **\$2、般若利益眾生，令與佛相似故**
>
> 復次，一切眾生無與佛等故，佛名「無等[^119]」；般若波羅蜜利益眾生，令與佛相似，故名「無等等」。
>
> **\$3、般若能令眾生得第一微妙諸佛法故**
>
> 復次，諸佛法第一微妙，無能與等、無能及者、無可為疋[^120]；般若波羅蜜能令眾生得是心故，名「無等等」。
>
> **\$4、「無等」名諸法實相，菩薩得此「無等」，能於眾生中生慈悲心故**
>
> 復次，「無等」名諸法實相，諸觀、諸行無能及者，無戲論、無能破壞，故名「無等[^121]」；菩薩得是「無等」，能於眾生中生慈悲心故，名「無等等」。
>
> 是名「無等等」義。
>
> **\$二、如來述歎**
>
> **\$（一）如來印可**
>
> 須菩提是聲聞人，無一切智，而能說是不可思議般若等故，佛可其所說。
>
> **\$（二）別釋五事**
>
> 佛自說五事──
>
> **\$1、大事**
>
> **\$（1）諸佛以十力等法，欲救濟無量無邊眾生**
>
> 眾生無量無邊，多於十方恒河沙等世界中微塵；諸佛以十力等法盡欲救濟，是名「大事」。
>
> **\$（2）菩薩不捨眾生故不入無餘涅槃，得佛道時為眾生故甘受五事苦**
>
> 復有菩薩久得無生法忍，不捨眾生故，不入無餘涅槃。
>
> 復次，是菩薩得佛道時，（552b）為眾生故受五事；一者、受諸勞苦，二者、捨寂定樂，三者、與惡人共事，四者、與人接對，五者、入大眾會。[^122]
>
> 佛深得離欲樂，而為眾生故，甘受是五事等種種疲[^123]苦，如受功德，是為「大事」。
>
> **\$\`2013\`2～5、總明不可思議等四事**
>
> **\$（1）舉四法辨**
>
> 「\^不可思議\^\^」者，所謂佛法、如來法、自然人法、一切智人法。[^124]
>
> **\$A、佛法**
>
> 「佛法」者，「佛」名為覺，於一切無明睡眠中最初覺，故名為「覺」。
>
> **\$B、如來法**
>
> 「如來」者，如過去諸佛行六波羅蜜得諸法如相，來至佛道；今佛亦如是道來，如諸佛來，是名「如來」。
>
> **\$C、自然人法**
>
> 「自然人法」者，聲聞人亦有覺、亦有知，而從他聞，是弟子法；是故說「佛是自然人」，不從他聞。
>
> **\$D、一切智人法**
>
> 「一切智人法」者，辟支佛亦自然得、不從他聞，而無一切智；是故說「佛一切智人得[^125]」。
>
> **\$（2）結義**
>
> 是四種法，無有人能思惟稱量，是故名「不可思議」、「不可稱」、「不可量」；更無有法與是法相似者，是故名「無等等」。
>
> **\$（貳）依新學菩薩別辨諸法皆不可思議乃至無等等**
>
> **\$一、正明**
>
> **\$（一）須菩提問**
>
> 須菩提意，恐新學菩薩著是四法，是故白佛言：「但是四法不可思議、無有與等耶？」
>
> **\$（二）佛答**
>
> **\$1、略述：色等諸法皆不可思議乃至無等等**
>
> 佛答：「色等諸法亦不可思議、無稱、無量、無等等。」
>
> **\$2、釋因由**
>
> 佛是中自說因緣：「色等一切法不可得故。」
>
> **\$3、結成**
>
> 「\^如是，須菩提！諸佛法不可思議\^\^」者，是如上事。
>
> 「是名不可思議」者，結句。
>
> 論者先廣解，佛此中略說：「不可思議，過思議相；過等等相。」[^126]
>
> **\$\`2014\`二、總列四事，依二諦明**
>
> **\$（一）示理**
>
> 「義趣」，涅槃法不可思議；
>
> 「名字」，世諦故可思議。
>
> **\$（二）舉喻**
>
> 「如虛空不可思議」者，如先品中說「虛空相不可思議」，[^127]是故說「不可思議」；乃至無等等如虛空，虛空無可喻故，名「無等等」。
>
> **\$（三）世間無能思議稱量者**
>
> 般若波羅蜜相即是佛法相；不可思議、無量、無稱、無等等，即是佛法相。
>
> 「是佛法，一切世間天、人、阿修羅無能思議稱量」者，六道中但說（552c）三道者，三善道眾生尚不能稱量，何況三惡道！
>
> **\$（參）與會者疑除悟道**
>
> **\$一、正辨得道者**
>
> 問曰：說是品時，何以故比丘尼、菩薩得道者少？
>
> 答曰：
>
> **\$（一）白衣**
>
> 此中多讚歎諸佛法，所謂「不可思議、無稱、無量、無等等」，聞者多增益信根故，是故白衣得道者多。
>
> 女人雖復信多，智慧少故，得道者亦少。
>
> 白衣貪著世事、智慧淺薄、鈍根，不能盡漏。
>
> **\$（二）比丘、比丘尼**
>
> 諸比丘信、慧諸根等，一心求道故，漏盡者多。
>
> 比丘尼智慧少故，二十人得漏盡；雖多得初道，數過白衣，不盡漏故，不異白衣，此中不說。
>
> **\$（三）菩薩**
>
> 入無生忍法[^128]，甚深難得故少，又以於此法種因緣者少。
>
> **\$二、釋「賢劫中當受記」**
>
> 「\^賢劫中當受記\^\^」者。
>
> 或有人言：「賢劫中千佛，除四佛[^129]，當與受記。」[^130]
>
> 或有人言：「釋迦文佛與受記：『於賢劫中，在餘世界作佛。』」

[^1]: （大智......十）十七字＝（大智度論卷第七十釋第四十八品下佛母品訖四十九品）二十三字【宋】，＝（大智度論卷第七十釋佛母品第四十八下訖四十九品）二十二字【元】，＝（大智度論卷第七十釋佛母品第四十八之下）十八字【明】，＝（大智度論卷第七十釋第四十八品下佛母品訖四十九品）二十三字【宮】，＝（大智度經論釋第四十七品下，七十訖第四十八品）二十字【聖】，＝（摩訶般若波羅蜜品四十七之餘卷七十）十六字【石】。（大正25，545d，n.10）

[^2]: （諸）＋眾生【聖】【聖乙】【石】。（大正25，545d，n.12）

[^3]: 《大般若波羅蜜多經》卷442〈46 佛母品〉：

    > \^佛言：「善現！一切如來、應、正等覺依深般若波羅蜜多，能如實知彼諸有情出沒屈伸心、心所法，皆依色、受、想、行、識生。善現！如是如來、應、正等覺依深般若波羅蜜多，能如實知彼諸有情心、心所法，若出若沒、若屈若伸，謂諸如來、應、正等覺依深般若波羅蜜多，能如實知彼諸有情出沒屈伸心、心所法。」\^\^（大正7，228b15-21）

[^4]: 《大般若波羅蜜多經》卷442〈46
    佛母品〉：「或依色執我及世間常，此是諦實，餘皆愚妄。」（大正7，228b21-22）

[^5]: 識＋（神及世間常是事實，餘妄語，是見依色）【元】【明】，識＋（神及）【聖乙】。（大正25，545d，n.17）

[^6]: 《大般若波羅蜜多經》卷442〈46
    佛母品〉：「\^或依色執命者即身，此是諦實，餘皆愚妄。或依色執命者異身，此是諦實，餘皆愚妄。\^\^」（大正7，229a9-11）

[^7]: 印順法師，《如來藏之研究》，pp.13-15：

    > \^作為世尊德號的「如來」，並非佛教特有的術語，而是世俗語言，佛教成立以前，印度文化中的固有名詞。世俗一般及宗教學者，對如來是怎樣解說的呢？如《大智度論》卷55說：「或以佛名名為如來，或以眾生名字名為如來。如先世來，後世亦如是去，是亦名如來，亦名如去，如十四置難中說。......佛名如來者，......從如中來，故名如來。」（大正25，454b-c）
    >
    > **如來，在佛教中是佛的別名**，解說為「從如中來」，就是悟入真如而來成佛的（「乘如實道來」）。在一般人，如來是眾生的別名，所以說：「**我有種種名，或名眾生、人、天、如來等**。」（《中論》卷4（大正30，30a））換言之，**如來就是「我」的別名**。在釋尊當時的印度宗教界，對於眾生的從生前到死後，從前生到後世，都認為有一生命主體；這一生命自體，一般稱之為我（ātman）。「我」從前世來，又到後世去，在生死中來來去去，生命自體卻是如是如是，沒有變異。如如不變，卻又隨緣而來去，所以也稱**「我」為「如來」，也可以說「如去」。**
    >
    > 「十四置難」，是釋尊時代，一般宗教界所歡喜論究的十四個問題。這些難問，釋尊一概置而不答，以不加答覆來答覆他們。「十四置難」中，就有如去，如不去，如亦去亦不去，如非去非不去──四問。十四置難，即十四無記，在《阿含經》中，是一再見到的。《大智度論》這樣說：
    >
    > （1）「何等十四難？......死後有神去後世，無神去後世，亦有神去亦無神去（後世），死後亦非有神去亦非無神去後世。」（《大智度論》卷2（大正25，74c））
    >
    > （2）「有死後如去，有死後不如去，有死後如去不如去，有死後亦不如去亦不不如去。」（《大智度論》卷7（大正25，110a））
    >
    > （3）如佛問先尼梵志：「汝見是色如去不？答言：不也。受、想、行、識如去不？答言：不也。色中如去不？答言：不也。受、想、行、識中如去不？答言：不也。離色如去不？答言：不也。離受、想、行、識如去不？答言：不也。汝更見無色、無受、想、行、識如去者不？答言：不也。......梵志本總相為我，佛今一一別問，以是故答佛言不也。」（《大智度論》卷42（大正25，368c））
    >
    > 比對前二則，有沒有「神去」，就是有沒有「如去」。**「神」是「我」的舊譯**。佛與先尼梵志的問答，出於《阿含經》；《般若經》引佛與先尼梵志的問答，來說明大乘深義。經上問色如與受、想、行、識如的去不去，而龍樹解說為：「梵志本總相為我，佛今一一別問」，可見所問的「如」就是我；「如去」（約從前生來今生，可名「如來」）就是神我的來去。\^\^

[^8]: 《大般若波羅蜜多經》卷442〈46
    佛母品〉：「\^或依色執如來死後有，此是諦實，餘皆愚妄。或依色執如來死後非有，此是諦實，餘皆愚妄。或依色執如來死後亦有亦非有，此是諦實，餘皆愚妄。或依色執如來死後非有非非有，此是諦實，餘皆愚妄。\^\^」（大正7，229a19-23）

[^9]: 因＝曰【聖】。（大正25，545d，n.18）

[^10]: 《大般若波羅蜜多經》卷442〈46 佛母品〉：

    > \^佛言：「善現！一切如來、應、正等覺依深般若波羅蜜多，如實知色如真如無變異、無分別、無相狀、無作用、無戲論、無所得，亦如實知受、想、行、識如真如無變異、無分別、無相狀、無作用、無戲論、無所得。善現！如是如來、應、正等覺依深般若波羅蜜多，如實知色，亦如實知受、想、行、識。」\^\^（大正7，229b19-25）

[^11]: （是）＋五【元】【明】【聖】【聖乙】。（大正25，545d，n.21）

[^12]: （有漏法）＋無【宋】【元】【明】【宮】。（大正25，546d，n.1）

[^13]: （諸）＋法【宋】【元】【明】【宮】【聖】【聖乙】。（大正25，546d，n.2）

[^14]: 《大般若波羅蜜多經》卷442〈46
    佛母品〉：「\^復次，善現！五蘊真如即有情真如，有情真如即出沒屈申真如，出沒屈申真如即五蘊真如，五蘊真如即十二處真如，十二處真如即十八界真如，十八界真如即一切法真如，一切法真如即六波羅蜜多真如，六波羅蜜多真如即三十七菩提分法真如，三十七菩提分法真如即十八空真如，......阿羅漢果真如即獨覺菩提真如，獨覺菩提真如即一切菩薩摩訶薩行真如，一切菩薩摩訶薩行真如即諸佛無上正等菩提真如，諸佛無上正等菩提真如即一切如來、應、正等覺真如，一切如來、應、正等覺真如即一切有情真如。

    > 善現！若一切如來、應、正等覺真如，若一切有情真如，若一切法真如無二無二處，是一真如，如是真如無別異故，無壞、無盡，不可分別。\^\^」（大正7，229b25-230a1）

[^15]: 《大般若波羅蜜多經》卷442〈46
    佛母品〉：「\^善現！一切如來、應、正等覺依深般若波羅蜜多，證一切法真如究竟，乃得無上正等菩提，由此故說甚深般若波羅蜜多能生諸佛，是諸佛母，能示諸佛世間實相。善現！如是如來、應、正等覺依深般若波羅蜜多，能如實覺知一切法真如不虛妄性、不變異性。由如實覺真如相，故說名如來、應、正等覺。\^\^」（大正7，230a1-8）

[^16]: 另參見《大智度論》卷55〈28 幻人聽法品〉（大正25，450b）。

[^17]: 《大般若波羅蜜多經》卷442〈46 佛母品〉：

    > \^時，具壽善現白佛言：「世尊！甚深般若波羅蜜多所證一切法真如不虛妄性、不變異性，極為甚深難見難覺。世尊！一切如來、應、正等覺皆用一切法真如不虛妄性、不變異性，顯示分別諸佛無上正等菩提。世尊！一切法真如甚深誰能信解？唯有不退位菩薩摩訶薩，及具正見、漏盡阿羅漢，聞佛說此甚深真如能生信解，如來為彼依自所證真如之相顯示分別。」\^\^（大正7，230a8-16）

[^18]: 《大般若波羅蜜多經》卷442〈46 佛母品〉：

    > \^佛言：「善現！如是！如是！如汝所說。所以者何？善現！真如無盡是故甚深，唯有如來現等正覺無盡真如。」\^\^（大正7，230a16-18）

[^19]: 《大般若波羅蜜多經》卷442〈46 佛母品〉：

    > \^佛言：「善現！證一切法無盡真如。善現！一切如來、應、正等覺證得一切法無盡真如故，獲得無上正等菩提，為諸有情分別顯示一切法真如相，由此故名真實說者。」\^\^（大正7，230a22-25）

[^20]: （為）＋出【元】【明】【聖乙】【石】。（大正25，546d，n.8）

[^21]: 參見《中阿含經》卷1（4經）《水喻經》（大正1，424a13-425a13）。

[^22]: 實＋（相）【聖乙】【石】。（大正25，546d，n.12）

[^23]: 若＋（神）【元】【明】【聖乙】。（大正25，546d，n.17）

[^24]: ┌眾生世間

    > 三種世間 ┤住處世間（國土世間）

    └五眾世間　　　　　　　　（印順法師，《大智度論筆記》［B013］p.132）

[^25]: **世間非常等**：但破顛倒，不破世間。（印順法師，《大智度論筆記》〔E014〕p.310）

[^26]: （1）無無常＝無常【宋】【元】【明】【宮】【聖】。（大正25，546d，n.24）

    > （2）《大正藏》與《高麗藏》（第14冊，1070a23）原作「無無常」，今依【宋】【元】【明】【宮】【聖】及文義作「無常」。

[^27]: 印順法師，《中國禪宗史》，p.384：「\^依數論說：自性（羅什譯為世性。約起用說，名為勝性。約微妙不易知說，名為冥性）為生起一切的根元。\^\^」

[^28]: （虛）＋空【宋】【元】【明】【宮】。（大正25，546d，n.26）

[^29]: 〔唐〕澄觀述，《大方廣佛華嚴經隨疏演義鈔》卷45〈22
    十無盡藏品〉引《大智度論》「\^分折此身\^\^」作「\^分**析**此身\^\^」（大正36，353a26）。

[^30]: **有為無為互不相離**：五眾是有為，五眾如是無為。（印順法師，《大智度論筆記》〔E001〕p.285）

[^31]: **大小說異**：大小行異。（印順法師，《大智度論筆記》〔E014〕p.310）

[^32]: 法＋（捨不善法）【宋】【元】【明】【石】，（捨不善界）【聖】【聖乙】。（大正25，547d，n.12）

[^33]: 〔故皆......致〕八字－【宋】【元】【明】【宮】。（大正25，547d，n.14）

[^34]: 無為：賢聖忍此而有差別。（印順法師，《大智度論筆記》〔E005〕p.295）

[^35]: **所證所說唯如**。（印順法師，《大智度論筆記》〔E014〕p.310）

[^36]: 九＋（品，問相品）【宮】。（大正25，547d，n.19）

[^37]: （大智度論釋問相品第四十九）十二字＝（摩訶般若波羅蜜品第四十八問相品）十五字【石】，〔大智度論〕－【明】。（大正25，547d，n.18）

[^38]: （1）《放光般若經》卷11〈50 問相品〉：

    > \^「世尊！所說般若波羅蜜者，甚深！甚深！何等是般若波羅蜜相？」
    >
    > 佛告諸天子言：「深般若波羅蜜者，空則是相，無相、無願相，無行之相，無生滅相，無著、無斷相，無所有之空相，無所依相，虛空之相。諸天子！般若波羅蜜甚深如是。」\^\^（大正8，77b14-18）
    >
    > （2）《大般若波羅蜜多經》卷442〈47 示相品〉：
    >
    > \^爾時，佛告諸天眾言：「甚深般若波羅蜜多以空為相，甚深般若波羅蜜多以無相為相，甚深般若波羅蜜多以無願為相，甚深般若波羅蜜多以無造無作為相，甚深般若波羅蜜多以無生無滅為相，甚深般若波羅蜜多以無染無淨為相，甚深般若波羅蜜多以無性無相為相，甚深般若波羅蜜多以無依無住為相，甚深般若波羅蜜多以非斷非常為相，甚深般若波羅蜜多以非一非異為相，甚深般若波羅蜜多以無來無去為相，甚深般若波羅蜜多以虛空為相，甚深般若波羅蜜多有如是等無量諸相。」\^\^（大正7，230b1-13）

[^39]: 《大般若波羅蜜多經》卷442〈47
    示相品〉：「\^諸天當知！如是諸相，一切如來、應、正等覺為欲饒益世間天、人、阿素洛等，依世俗諦以想等想施設言說，不依勝義。\^\^」（大正7，230b13-15）

[^40]: 《大般若波羅蜜多經》卷442〈47
    示相品〉：「\^諸天當知！甚深般若波羅蜜多如是諸相，世間天、人、阿素洛等皆不能壞。\^\^」（大正7，230b15-17）

[^41]: 《大般若波羅蜜多經》卷442〈47
    示相品〉：「\^何以故？**世間天、人、阿素洛等皆有相故。**諸天當知！諸相不能破壞諸相，諸相不能了知諸相，諸相不能破壞無相，諸相不能了知無相；無相不能破壞諸相，無相不能了知諸相，無相不能破壞無相，無相不能了知無相。何以故？若相、若無相、若相無相皆無所有，能破、能知、所破、所知、破者、知者不可得故。\^\^」（大正7，230b17-24）

[^42]: 《大般若波羅蜜多經》卷442〈47
    示相品〉：\^「諸天當知！如是諸相，非天所作、非非天所作，非人所作、非非人所作；非天所有、非非天所有，非人所有、非非人所有；非有漏、非無漏，非世間、非出世間，非有為、非無為，無所繫屬，不可宣說。\^\^」（大正7，230c26-231a1）

[^43]: 《大般若波羅蜜多經》卷442〈47 示相品〉：

    > 「\^諸天當知！甚深般若波羅蜜多遠離眾相，不應問言甚深般若波羅蜜多以何為相。汝諸天等於意云何？設有問言虛空何相，如是發問為正問不？」
    >
    > 諸天答言：「不也！世尊！不也！善逝！何以故？虛空無體、無相、無為，不應問故。」
    >
    > 世尊告曰：「甚深般若波羅蜜多亦復如是，不應為問。然諸法相有佛無佛，法界法住，佛於此相如實覺知，故名如來、應、正等覺。\^\^」（大正7，231a1-9）

[^44]: （實）＋相【宋】【元】【明】【宮】。（大正25，548d，n.6）

[^45]: 《大般若波羅蜜多經》卷442〈47 示相品〉：

    > \^時，諸天眾俱白佛言：「如來所覺如是諸相，極為甚深，難見難覺。如來現覺如是相故，於一切法無礙智轉。一切如來、應、正等覺住如是相，分別開示甚深般若波羅蜜多，為諸有情集諸法相，方便開示，令於般若波羅蜜多得無礙智。
    >
    > 希有！世尊！甚深般若波羅蜜多是諸如來、應、正等覺常所行處，去、來、今世一切如來、應、正等覺行是處故，證得無上正等菩提，為諸有情分別開示一切法相。謂分別開示色相，分別開示受、想、行、識相；......分別開示一切智相，分別開示道相智、一切相智相。」\^\^（大正7，231a10-b28）

[^46]: 《大般若波羅蜜多經》卷443〈47 示相品〉：

    > \^爾時，佛告諸天眾言：「如是！如是！如汝所說。諸天當知！一切法相如來如實覺為無相，謂變礙是色相，如來如實覺為無相；領納是受相，如來如實覺為無相；取像是想相，如來如實覺為無相；造作是行相，如來如實覺為無相；了別是識相，如來如實覺為無相。」\^\^（大正7，231c7-12）

[^47]: 《大般若波羅蜜多經》卷443〈47
    示相品〉：「\^能惠捨是布施波羅蜜多相，如來如實覺為無相；無熱惱是淨戒波羅蜜多相，如來如實覺為無相；不忿恚是安忍波羅蜜多相，如來如實覺為無相；不可屈是精進波羅蜜多相，如來如實覺為無相；無散亂是靜慮波羅蜜多相，如來如實覺為無相；無執著是般若波羅蜜多相，如來如實覺為無相。\^\^」（大正7，231c15-22）

[^48]: 《大般若波羅蜜多經》卷443〈47
    示相品〉：「\^能遠離是空解脫門相，如來如實覺為無相；無取著是無相解脫門相，如來如實覺為無相；無所求是無願解脫門相，如來如實覺為無相。\^\^」（大正7，232a3-6）

[^49]: 《大般若波羅蜜多經》卷443〈47
    示相品〉：「\^難屈伏是如來十力相，如來如實覺為無相；無怯懼是四無所畏相，如來如實覺為無相；無斷絕是四無礙解相，如來如實覺為無相。\^\^」（大正7，232a10-13）

[^50]: 《大般若波羅蜜多經》卷443〈47
    示相品〉：「\^與利樂是大慈相，如來如實覺為無相；拔衰苦是大悲相，如來如實覺為無相；慶善事是大喜相，如來如實覺為無相；棄雜穢是大捨相，如來如實覺為無相。餘絕分是十八佛不共法相，如來如實覺為無相。能嚴飾是相好相，如來如實覺為無相。能憶念是無忘失法相，如來如實覺為無相；無所執是恒住捨性相，如來如實覺為無相；......現等別覺是一切相智相，如來如實覺為無相。」\^\^（大正7，232a13-b2）

[^51]: 《大般若波羅蜜多經》卷443〈47
    示相品〉：「\^諸天當知！一切如來、應、正等覺於如是等一切法相，皆能如實覺為無相，是故我說一切如來、應、正等覺智見無礙無與等者。\^\^」（大正7，232b2-5）

[^52]: 《正觀》（6），p.181：《大智度論》卷64〈42
    歎淨品〉（大正25，509b22-28）。

[^53]: 《正觀》（6），p.181：《大智度論》卷64〈43
    無作實相品〉（大正25，510b19-23）。

[^54]: 《正觀》（6），p.181：《大智度論》卷43（大正25，370a25-b21）、卷54（大正25，444a28-15）、卷55（大正25，454b1-8）。

[^55]: 《正觀》（6），p.181：《大智度論》卷56〈30
    顧視品〉（大正25，457a6-460a26）、卷60〈38
    挍量法施品〉（大正25，481b19-486a21）。

[^56]: 《正觀》（6），p.181：《大智度論》卷62〈41
    信謗品〉（大正25，500c15-501b5）、卷70〈49
    問相品〉（大正25，548b29-c2）。

[^57]: ┌或說空

    │或說有

    > 佛說般若 ┤或說果報

    └或說罪福　　（印順法師，《大智度論筆記》［B018］p.145）

[^58]: ┌空、無相、無作──────────淺────三乘共

    > 般若相 ┴不生滅垢淨，無依止，虛空相────深────大乘不共
    >
    > （印順法師，《大智度論筆記》［B025］p.161）

[^59]: （1）《正觀》（6），p.181：《大智度論》卷1（大正25，60b19-c6）、卷15（170b29-171b15）、卷17（189b4-24）、卷22（222b27-c16）、卷31（287c6-18）、卷35（319a13-18）、卷52（433c2-9）、卷53（439b1-13）。

    > （2）另參見《大智度論》卷20（大正25，207b5-15）、卷22（222c5-6）、卷31（292c2-24）、卷35（318a17-22）、卷37（331b17-19）、卷45（385a8-11）、卷46（396b5-6）、卷51（424c3-4）、卷52（434a12-15）、卷53（438c5-6）、卷55（449c13-22）、卷59（479b16-29）、卷60（484b14-15）、卷62（500a5-6）、卷63（508b20-26）、卷64（512a8-12）等。

[^60]: **二諦**：建立於世間語言；無俗則無真；二諦皆有。（印順法師，《大智度論筆記》〔E002〕p.286）

[^61]: 竟：6.終於，到底。（《漢語大詞典》（八），p.385）

[^62]: 可不＝不可【元】【明】。（大正25，548d，n.23）

[^63]: 《正觀》（6），p.182：《大智度論》卷42（大正25，365a29-b3）、卷70（大正25，550c24-26）。

[^64]: （1）《中論》卷1〈5 觀六種品〉（大正30，7b16-c10）：

    > \^於無相法中，相則無所相；有相無相中，相則無所住；離有相無相，餘處亦不住。
    >
    > 相法無有故，可相法亦無；可相法無故，相法亦復無；
    >
    > 是故今無相，亦無有可相；離相可相已，更亦無有物。\^\^
    >
    > （2）印順法師，《中觀論頌講記》，pp.126-128：
    >
    > \^**於無相法中，相則無所相；有相無相中，相則無所住；離有相無相，餘處亦不住。**
    >
    > 一般人的認識中，都覺得相與所相，有能所體相的差別，所以起自性實有的差別執。現在再從所相法難破他的能相。所執的虛空所相法，是有相呢？還是無相？假定說虛空的法體是無相法，上面說過，無相法根本不存在，存在的必然有相。那麼，能相是為所相法作相的，現在所相的虛空既然不可得，在不可得的「無相法中」，無礙性的能「相」，不是沒有「所相」法可以為他作相了嗎？如裝穀物的蔴袋，有一袋袋的所相法在那兒，才可以貼上一號二號的或米或麥或豆的能相條子，作為他的標記。如根本沒有所相的穀物蔴袋，那你一號二號的能相封條，不是無可張貼了嗎？所以，所相的法體，不但不能說他是「有相」──本身已有了相，那還要能相做什麼？並且本來已有了一相，再有一能相的無礙性，也沒有所住處，實有的兩相，是不能並存的。也不能說他是「無相」，無相就等於不存在，不存在的無相法，那能「相」的無礙性也還是「無所住」著的。假定說，所相的法體，不是有相，也不是無相，離有無相，另有個第三者。這也不對！凡有法體的，不是有相，就是無相，所以說「離」開了「有相無相」，更找「不」出一個其「餘」第三者，可為能相的所「住」。
    >
    > **相法無有故，可相法亦無；可相法無故，相法亦復無；**
    >
    > **是故今無相，亦無有可相，離相可相已，更亦無有物。**
    >
    > 有的以為虛空的法體是常時存在的，不過要離去物質才顯出他的無礙相，這等於承認二者的可離性。不知相法與可相法，是相待共存而不能獨立存在的，虛空與無礙性，那裡可以分離！所以要有無礙性的能相，才有虛空的可相法，假使無礙的能「相法無有」，那「可相」的虛空「法」，也就「無」有。反過來說：要有虛空的可相法，才有無礙性的能相，假使「可相」的虛空「法」是「無」，那麼，能「相」的無礙「法」自然「亦復無」有了。這兩者既然是因緣的存在，就都沒有自性，「是故」，現「今無」有「相」法，也「無有可相」法，「離」了這「相可相」法以外，還有什麼東西是虛空呢？所以說：「更亦無有物」。物，是實有自體的東西。虛空是這樣，其他的一切法，也是這樣。因為一切法，不出相與可相的二法，相可相的二法不可得，一切法也就都沒有自體了。\^\^

[^65]: **無為**：但破有為說無為，無為無實。（印順法師，《大智度論筆記》〔E005〕p.295）

[^66]: 聞＝應【石】。（大正25，549d，n.3）

[^67]: 了現＝現了【元】【明】【石】，＝現子【聖】。（大正25，549d，n.7）

[^68]: **無礙**：空無定相故無礙。（印順法師，《大智度論筆記》〔E009〕p.302）

[^69]: 知＝智【聖】。（大正25，549d，n.8）

[^70]: 知＝智【石】。（大正25，549d，n.10）

[^71]: 住＝行【宋】【宮】【聖】。（大正25，549d，n.12）

[^72]: 《大般若波羅蜜多經》卷443〈47 示相品〉：

    > \^爾時，世尊告具壽善現曰：「善現當知！甚深般若波羅蜜多是諸佛母，甚深般若波羅蜜多能示世間諸法實相，是故如來、應、正等覺依法而住，供養恭敬、尊重讚歎、攝受護持所依住法，此法即是甚深般若波羅蜜多。一切如來、應、正等覺無不依止甚深般若波羅蜜多，供養恭敬、尊重讚歎、攝受護持。何以故？善現！**一切如來、應、正等覺，皆因如是甚深般若波羅蜜多而得生長。甚深般若波羅蜜多與諸如來、應、正等覺作所依處，能示世間諸法實相。**」\^\^（大正7，232b6-16）

[^73]: 《大般若波羅蜜多經》卷443〈47 示相品〉：

    > \^一切如來正等覺者，是知恩者、能報恩者。若有問言：「誰是知恩、能報恩者？」應正答言：「佛是知恩、能報恩者。」問：「何以故？」「一切世間知恩、報恩無過佛故。」\^\^（大正7，232b16-22）

[^74]: 《大般若波羅蜜多經》卷443〈47 示相品〉：

    > \^時，具壽善現白佛言：「世尊！云何如來、應、正等覺知恩報恩？」
    >
    > 佛言：「善現！一切如來、應、正等覺乘如是乘、行如是道，來至無上正等菩提；得菩提已，於一切時供養恭敬、尊重讚歎、攝受護持是乘、是道，常無暫廢──此乘此道當知即是甚深般若波羅蜜多。善現！是名如來、應、正等覺知恩報恩。」\^\^（大正7，232b19-26）

[^75]: 《大般若波羅蜜多經》卷443〈47
    示相品〉：「\^復次，善現！一切如來、應、正等覺無不皆依甚深般若波羅蜜多覺一切法皆無作用，以能作者無所有故；一切如來、應、正等覺無不皆依甚深般若波羅蜜多覺一切法無所成辦，以諸形質不可得故。善現！以諸如來、應、正等覺知依如是甚深般若波羅蜜多覺一切法皆無作用、無所成辦，於一切時供養恭敬、尊重讚歎，攝受護持曾無間斷，故名真實知恩報恩。\^\^」（大正7，232b26-c5）

[^76]: 《大般若波羅蜜多經》卷443〈47
    示相品〉：「\^復次，善現！一切如來、應、正等覺無不皆依甚深般若波羅蜜多，於一切法無作、無成、無生智轉，復能知此無轉因緣。是故，應知**甚深般若波羅蜜多能生如來、應、正等覺，亦能如實示世間相**。\^\^」（大正7，232c5-9）

[^77]: 《大般若波羅蜜多經》卷443〈47 示相品〉：

    > \^爾時，具壽善現白佛言：「世尊！如來常說一切法性無生、無起、無知、無見，如何可說甚深般若波羅蜜多能生如來、應、正等覺，能示世間諸法實相？」\^\^（大正7，232c10-13）

[^78]: 《大般若波羅蜜多經》卷443〈47 示相品〉：

    > \^佛告善現：「如是！如是！如汝所說。一切如來、應、正等覺說一切法無生、無起、無知、無見。依世俗說甚深般若波羅蜜多能生如來、應、正等覺，亦能如實示世間相。」\^\^（大正7，232c13-16）

[^79]: 《大般若波羅蜜多經》卷443〈47 示相品〉：

    > \^時，具壽善現白佛言：「世尊！云何諸法無生、無起、無知、無見？」
    >
    > 佛言：「善現！以一切法空無所有，皆不自在、虛誑不堅故，一切法無生、無起、無知、無見。」\^\^（大正7，232c16-20）

[^80]: 《大般若波羅蜜多經》卷443〈47
    示相品〉：「\^復次，善現！一切法性無所依止，無所繫屬，由此因緣，無生、無起、無知、無見。善現當知！**甚深般若波羅蜜多雖生如來、應、正等覺，亦能示現世間實相，而無所生亦無所示。**\^\^」（大正7，232c20-23）

[^81]: 《大般若波羅蜜多經》卷443〈47
    示相品〉：「\^善現當知！**甚深般若波羅蜜多，不見色故，名示色相**；不見受、想、行、識故，名示受、想、行、識相。......不見諸佛無上正等菩提故，名示諸佛無上正等菩提相。不見一切智故，名示一切智相；不見道相智、一切相智故，名示道相智、一切相智相。善現！由如是義，甚深般若波羅蜜多能示世間諸法實相，名如來母能生如來。\^\^」（大正7，232c23-233b26）

[^82]: 《大般若波羅蜜多經》卷443〈47 示相品〉：

    > \^爾時，具壽善現白佛言：「世尊！云何如是甚深般若波羅蜜多不見色故，名示色相；不見受、想、行、識故，名示受、想、行、識相？如是乃至不見一切智故，名示一切智相；不見道相智、一切相智故，名示道相智、一切相智相？」\^\^（大正7，233b27-c2）

[^83]: 《大般若波羅蜜多經》卷443〈47 示相品〉：

    > \^佛告善現：「**甚深般若波羅蜜多，由不緣色而生於識，是為不見色故，名示色相**；不緣受、想、行、識而生於識，是為不見受、想、行、識故，名示受、想、行、識相。如是乃至由不緣一切智而生於識，是為不見一切智故，名示一切智相；不緣道相智、一切相智而生於識，是為不見道相智、一切相智故，名示道相智、一切相智相。善現！由如是義，甚深般若波羅蜜多能示世間諸法實相，名如來母能生如來。」\^\^（大正7，233c2-11）

[^84]: 《大般若波羅蜜多經》卷443〈47 示相品〉：

    > \^時，具壽善現白佛言：「世尊！云何如是甚深般若波羅蜜多能為如來顯世間空？」
    >
    > 佛言：「善現！甚深般若波羅蜜多能為如來顯色世間空，顯受、想、行、識世間空；......顯一切菩薩摩訶薩行世間空，顯諸佛無上正等菩提世間空；顯一切智世間空，顯道相智、一切相智世間空。善現！由如是義，甚深般若波羅蜜多能示如來世間實相，名如來母能生如來。」\^\^（大正7，233c13-234a17）

[^85]: 《大般若波羅蜜多經》卷443〈47
    示相品〉：「\^復次，善現！**一切如來、應、正等覺依深般若波羅蜜多能為世間顯色世間空，顯受、想、行、識世間空**，如是乃至顯一切智世間空，顯道相智、一切相智世間空，令諸世間受世間空、想世間空、思世間空、了世間空。善現！由如是義，甚深般若波羅蜜多能示如來、應、正等覺世間實相，名如來母能生如來。\^\^」（大正7，234a18-24）

[^86]: 《大般若波羅蜜多經》卷443〈47
    示相品〉：「\^復次，善現！**甚深般若波羅蜜多能使如來、應、正等覺見世間空**。見何等世間空？謂見色世間空，見受、想、行、識世間空，如是乃至見一切智世間空，見道相智、一切相智世間空。善現！由如是義，甚深般若波羅蜜多能示如來、應、正等覺世間實相，名如來母能生如來。\^\^」（大正7，234a24-b1）

[^87]: 《大般若波羅蜜多經》卷443〈47 示相品〉：

    > \^「復次，善現！甚深般若波羅蜜多能示如來、應、正等覺世間不可思議相，名如來母能示如來世間實相。」
    >
    > 時，具壽善現白佛言：「世尊！云何如是甚深般若波羅蜜多能示如來、應、正等覺世間不可思議相？」
    >
    > 佛言：「善現！甚深般若波羅蜜多能示如來、應、正等覺色世間不可思議相，受、想、行、識世間不可思議相，如是乃至一切智世間不可思議相，道相智、一切相智世間不可思議相。善現！由如是義，甚深般若波羅蜜多能示如來、應、正等覺世間實相，名如來母，能生如來。」\^\^（大正7，234b1-12）

[^88]: 《大般若波羅蜜多經》卷443〈47 示相品〉：

    > \^「復次，善現！甚深般若波羅蜜多能示如來、應、正等覺世間自性空相，名如來母，能示如來世間實相。」
    >
    > 時，具壽善現白佛言：「世尊！云何如是甚深般若波羅蜜多能示如來、應、正等覺世間自性空相？」
    >
    > 佛言：「善現！甚深般若波羅蜜多能示如來、應、正等覺色世間自性空相，受、想、行、識世間自性空相，如是乃至一切智世間自性空相，道相智、一切相智世間自性空相。善現！由如是義，甚深般若波羅蜜多能示如來、應、正等覺世間實相，名如來母能生如來。」\^\^（大正7，234c23-235a4）

[^89]: 《大正藏》原作「示」，今依《高麗藏》作「云」（第14冊，1075a20）。

[^90]: 《大般若波羅蜜多經》卷443〈47 示相品〉：

    > \^「復次，善現！甚深般若波羅蜜多能示如來、應、正等覺世間無性空相，名如來母，能示如來世間實相。」
    >
    > 時，具壽善現白佛言：「世尊！云何如是甚深般若波羅蜜多能示如來、應、正等覺世間無性空相？」
    >
    > 佛言：「善現！甚深般若波羅蜜多能示如來、應、正等覺色世間無性空相，受、想、行、識世間無性空相，如是乃至一切智世間無性空相，道相智、一切相智世間無性空相。善現！由如是義，甚深般若波羅蜜多能示如來、應、正等覺世間實相，名如來母能生如來。」\^\^（大正7，234c13-23）

[^91]: （復次，須菩提！般若波羅蜜示佛世間有法空。云何示佛世間有法空？示五眾世間有法空，乃至一切種智世間有法空。）＋復【聖】。（大正25，550d，n.3）

[^92]: 《大般若波羅蜜多經》卷443〈47 示相品〉：

    > \^「復次，善現！甚深般若波羅蜜多能示如來、應、正等覺世間無性自性空相，名如來母，能示如來世間實相。」
    >
    > 時，具壽善現白佛言：「世尊！云何如是甚深般若波羅蜜多能示如來、應、正等覺世間無性自性空相？」
    >
    > 佛言：「善現！甚深般若波羅蜜多能示如來、應、正等覺色世間無性自性空相，受、想、行、識世間無性自性空相，如是乃至一切智世間無性自性空相，道相智、一切相智世間無性自性空相。善現！由如是義，甚深般若波羅蜜多能示如來、應、正等覺世間實相，名如來母能生如來。」\^\^（大正7，235a4-15）

[^93]: 《大般若波羅蜜多經》卷443〈47 示相品〉：

    > \^時，具壽善現白佛言：「世尊！云何如是甚深般若波羅蜜多能示如來、應、正等覺世間純空相？」
    >
    > 佛言：「善現！甚深般若波羅蜜多能示如來、應、正等覺色世間純空相，受、想、行、識世間純空相，如是乃至一切智世間純空相，道相智、一切相智世間純空相。善現！由如是義，甚深般若波羅蜜多能示如來、應、正等覺世間實相，名如來母能生如來。」\^\^（大正7，235a17-25）

[^94]: 《大般若波羅蜜多經》卷443〈47
    示相品〉：「\^復次，善現！甚深般若波羅蜜多能示如來、應、正等覺世間相者，謂令不起此世間想，亦令不起他世間想。所以者何？以一切法皆無所有實不可得，無可依彼起此世間、他世間想。\^\^」（大正7，235b6-10）

[^95]: （1）《雜阿含經》卷44（1188經）：

    > \^佛住欝毘羅聚落尼連禪河側菩提樹下，成佛未久。爾時，世尊獨靜思惟，......復作是念：「無有諸天、魔、梵、沙門、婆羅門、天神、世人能於我所戒具足勝、三昧勝、智慧勝、解脫勝、解脫知見勝，令我恭敬宗重，奉事供養，依彼而住者。**唯有正法令我自覺，成三藐三佛陀者，我當於彼恭敬宗重，奉事供養，依彼而住。**所以者何？過去如來、應、等正覺亦於正法恭敬宗重，奉事供養，依彼而住；諸當來世如來、應、等正覺亦於正法恭敬宗重，奉事供養，依彼而住。」\^\^（大正2，321c18-322a7）
    >
    > （2）另參見《大方便佛報恩經》卷6（大正3，157b12-16）；《佛說自誓三昧經》（大正15，344c24-25）；《佛說如來獨證自誓三昧經》（大正15，347a27-28）；《正法念處經》卷61（大正17，359a25-27）；《大智度論》卷10〈1
    > 序品〉（大正25，128c26-27）。

[^96]: （1）《高麗藏》作「巳」（第14冊，1075c9）。

    > （2）印順法師，《大智度論》（標點本），p.2601作「己」。
    >
    > （3）《大正藏》原作「已」，今依印順法師《大智度論》（標點本）作「己」。

[^97]: 參見《大智度論》卷70〈49
    問相品〉：「\^須菩提！般若波羅蜜能示世間空。云何示世間空？示五眾世間空，示十二入世間空，示十八界世間空，示十二因緣世間空，**示我見根本六十二見世間空**；示十善道世間空，示四禪、四無量心、四無色定世間空；示三十七品世間空，示六波羅蜜世間空；示內空世間空，示外空世間空，示內外空世間空，示無法空世間空，示有法空世間空，示無法有法空世間空；示有為性世間空，示無為性世間空；示佛十力世間空，示十八不共法世間空，乃至示一切種智世間空。如是，須菩提！般若波羅蜜能生諸佛，能示世間相。\^\^」（大正25，549c13-24）

[^98]: 《正觀》（6），p.182：《大智度論》卷1（大正25，289b26-290c26）、卷70（大正25，552a1-2）。

[^99]: 《大般若波羅蜜多經》卷443〈47 示相品〉：

    > \^爾時，具壽善現白佛言：「世尊！甚深般若波羅蜜多為大事故出現世間，為不可思議事故出現世間，為不可稱量事故出現世間，為無數量事故出現世間，為無等等事故出現世間。」\^\^（大正7，235b11-15）

[^100]: 《大般若波羅蜜多經》卷443〈47
    示相品〉：「\^善現！云何如是甚深般若波羅蜜多為不可思議事故出現世間？善現！一切如來、應、正等覺所有正等覺性、如來性、自然覺性、一切智性，皆不可思議，甚深般若波羅蜜多為此不可思議事故出現世間。\^\^」（大正7，235b23-27）

[^101]: 稱（\^ㄔㄥ\^\^）：1.稱量。（《漢語大詞典》（八），p.111）

[^102]: 《大般若波羅蜜多經》卷443〈47
    示相品〉：「\^善現！云何如是甚深般若波羅蜜多為不可稱量事故出現世間？善現！一切如來、應、正等覺所有正等覺性、如來性、自然覺性、一切智性，定無有情有情數攝三界、五趣、四生攝者可能稱量，甚深般若波羅蜜多為此不可稱量事故出現世間。\^\^」（大正7，235b27-c4）

[^103]: 《大般若波羅蜜多經》卷443〈47
    示相品〉：「\^善現！云何如是甚深般若波羅蜜多為無等等事故出現世間？善現！一切如來、應、正等覺所有正等覺性、如來性、自然覺性、一切智性，一切世間有情及法，尚無等者，況有能過！甚深般若波羅蜜多為此無等等事故出現世間。\^\^」（大正7，235c9-14）

[^104]: 《大般若波羅蜜多經》卷443〈47 示相品〉：

    > \^佛言：「善現！**非但如來、應、正等覺所有正等覺性、如來性、自然覺性、一切智性不可思議、不可稱量、無數量、無等等，亦有餘法不可思議、不可稱量、無數量、無等等。**善現！謂色亦不可思議、不可稱量、無數量、無等等，受、想、行、識亦不可思議、不可稱量、無數量、無等等，如是乃至一切智亦不可思議、不可稱量、無數量、無等等，道相智、一切相智亦不可思議、不可稱量、無數量、無等等。善現！一切法亦不可思議、不可稱量、無數量、無等等。善現！**於一切法真法性中，心及心所皆不可得**。」\^\^（大正7，235c18-28）

[^105]: 《大般若波羅蜜多經》卷443〈47
    示相品〉：「\^復次，善現！色不可施設不可思議、不可稱量、無數量、無等等性，受、想、行、識亦不可施設不可思議、不可稱量、無數量、無等等性，如是乃至一切智不可施設不可思議、不可稱量、無數量、無等等性，道相智、一切相智亦不可施設不可思議、不可稱量、無數量、無等等性。\^\^」（大正7，235c28-236a5）

[^106]: 《大般若波羅蜜多經》卷443〈47 示相品〉：

    > \^佛言：「善現！色無限量故不可得，不可得故不可思議、不可稱量、無數量、無等等；受、想、行、識亦無限量故不可得，不可得故不可思議、不可稱量、無數量、無等等。如是乃至一切智無限量故不可得，不可得故不可思議、不可稱量、無數量、無等等；道相智、一切相智亦無限量故不可得，不可得故不可思議、不可稱量、無數量、無等等。」\^\^（大正7，236b17-25）

[^107]: 《大般若波羅蜜多經》卷443〈47 示相品〉：

    > \^佛言：「善現！色相不可思議、不可稱量、無數量、無等等故無限量，受、想、行、識相亦不可思議、不可稱量、無數量、無等等故無限量，如是乃至一切智相不可思議、不可稱量、無數量、無等等故無限量，道相智、一切相智相亦不可思議、不可稱量、無數量、無等等故無限量。」\^\^（大正7，236b29-c5）

[^108]: 《大般若波羅蜜多經》卷443〈47 示相品〉：

    > \^佛言：「善現！如是！如是！由此因緣，一切法皆不可思議、不可稱量、無數量、無等等。善現！以一切法皆不可思議、不可稱量、無數量、無等等故，一切如來、應、正等覺所有正等覺法、如來法、自然覺法、一切智法亦不可思議、不可稱量、無數量、無等等。善現！一切如來、應、正等覺所有正等覺法、如來法、自然覺法、一切智法皆不可思議，思議滅故；不可稱量，稱量滅故；無數量，數量滅故；無等等，等等滅故。善現！由此因緣，一切法亦不可思議、不可稱量、無數量、無等等。
    >
    > 善現！一切如來、應、正等覺所有正等覺法、如來法、自然覺法、一切智法皆不可思議，過思議故；不可稱量，過稱量故；無數量，過數量故；無等等，過等等故。善現！由此因緣，一切法亦不可思議、不可稱量、無數量、無等等。」\^\^（大正7，236c13-28）

[^109]: 《大般若波羅蜜多經》卷443〈47
    示相品〉：「\^善現！不可思議者但有不可思議增語，不可稱量者但有不可稱量增語，無數量者但有無數量增語，無等等者但有無等等增語。善現！由此因緣，一切如來、應、正等覺所有正等覺法、如來法、自然覺法、一切智法皆不可思議、不可稱量、無數量、無等等。\^\^」（大正7，236c28-237a5）

[^110]: 《大般若波羅蜜多經》卷443〈47
    示相品〉：「\^善現！一切如來、應、正等覺所有正等覺法、如來法、自然覺法、一切智法，聲聞、獨覺、世間天、人、阿素洛等，皆悉不能思議、稱量、數量、等等。善現！由此因緣，一切如來、應、正等覺所有正等覺法、如來法、自然覺法、一切智法皆不可思議、不可稱量、無數量、無等等。\^\^」（大正7，237a11-17）

[^111]: 《大般若波羅蜜多經》卷443〈47
    示相品〉：「\^佛說如是不可思議、不可稱量、無數量、無等等品時，眾中有五百苾芻不受諸漏心得解脫。\^\^」（大正7，237a17-19）

[^112]: 聞大證小。（印順法師，《大智度論筆記》〔E015〕p.311）

[^113]: （1）《正觀》（6），p.182：《大智度論》卷50（大正25，420c21-27）。

    > （2）另參見《大智度論》卷20（大正25，211c1-2）、卷21（220b23-c9）、卷26（248c2-6）、卷27（257b20-22）、卷33（308b11-17）、卷38（341a27-b1）、卷50（419a29-421c21）、卷51（422c12-427b28）、卷52（42923-431a20）、卷54（444c24-27）、卷62（499b2-5）、卷67（527b24-528b11）。

[^114]: 新羅元曉撰《大慧度經宗要》引《大智度論》「般若定實相甚深極重」句，「般若」下「定」字作「之」字。（大正33，71b23）

[^115]: （1）稱（\^ㄔㄥ\^\^）：1.稱量。2.權衡，比較。（《漢語大詞典》（八），p.111）

    > （2）稱（\^ㄔㄣˋ\^\^）：1.相當，符合。（《漢語大詞典》（八），p.112）

[^116]: **智慧不稱般若**：四釋---─似約觀照、實相，對論更詳。（印順法師，《大智度論筆記》〔E014〕p.310）

[^117]: 凡夫、二乘、菩薩智慧，不能量般若得邊。（印順法師，《大智度論筆記》〔E020〕p.319）

[^118]: 三種涅槃［似有差別］。（印順法師，《大智度論筆記》〔E021〕p.319）

[^119]: 等＋（等）【石】。（大正25，552d，n.3）

[^120]: （1）疋＝比【元】【明】【石】。（大正25，552d，n.4）

    > （2）疋（\^ㄆㄧˇ\^\^）：1.匹偶，相配。唐白居易《效陶潛》詩之十："方知麴櫱靈，萬物無與疋。"參見"
    > 疋配 "。（《漢語大詞典》（八），p.493）

[^121]: 等＋（等）【聖】。（大正25，552d，n.6）

[^122]: ┌捨寂定樂

    │受諸勞苦

    > 佛為眾生受五事 ┤與惡人共事

    │與人接對

    └入大眾會　　　（印順法師，《大智度論筆記》［B025］p.161）

[^123]: （1）疾＝疲【聖】【石】。（大正25，552d，n.9）

    > （2）《大正藏》原作「疾」，今依【聖】【石】及《高麗藏》作「疲」（第14冊，1078b7）。

[^124]: ┌佛法─────一切無明睡眠中最初覺故

    │如來法────如過〔去〕佛行六度，得如相來佛道故

    > 佛四事 ┤自然人法───簡聲聞

    └一切智人法──簡辟支 （印順法師，《大智度論筆記》［B025）p.162）

[^125]: 得＝法【宋】【元】【明】【宮】【聖】【石】。（大正25，552d，n.11）

[^126]: 《正觀》（6），p.181：《大智度論》卷50（大正25，420c21-28）。

[^127]: 《正觀》（6），p.182：《大智度論》卷51〈23
    含受品〉（大正25，424b19-425a14）。

[^128]: 無生忍法＝無生法忍【聖】【石】。（大正25，552d，n.16）

[^129]: 四佛：拘樓孫佛、拘那含佛、迦葉佛、釋迦牟尼佛。

[^130]: （1）《長阿含經》卷1（1經）《大本經》：「\^此賢劫中有佛名拘樓孫，又名拘那含，又名迦葉，我今於賢劫中成最正覺。\^\^」（大正1，1c19）

    > （2）另參見《雜阿含經》卷34（956經）（大正2，243b13-244a8），《七佛經》（大正1，150a17-24），《增壹阿含經》卷45〈48
    > 不善品〉（大正2，790a27-b13），《大智度論》卷9〈1
    > 序品〉（大正25，125a13-15）。
