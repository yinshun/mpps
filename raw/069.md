\`1951\`慧日佛學班第11期／福嚴推廣教育班第22期

**《大智度論》卷69**

**〈釋兩不和合品第四十七之餘**[^1]**〉**

**（大正25，538b20-542c2）**

釋厚觀（2011.09.17）

> \^【**經**】[^2]
>
> **\$（五）約「信戒有無」辨**
>
> 「復次，須菩提！說法者有信、有善，欲書[^3]、受深般若波羅蜜乃至正憶念；聽法者無信、破戒惡行，不欲書、受深般若波羅蜜乃至正憶念──當知[^4]是為魔事。
>
> 須菩提！聽法者有信、有善，說法者無信、破戒惡行。兩不和合──當知（538c）是為魔事。
>
> **\$（六）約「施、慳」辨**
>
> 復次，須菩提！說法者能一切施，心不慳[^5]惜；聽法者悋惜不捨──當知是為魔事。
>
> 須菩提！聽法者一切能施，心不慳惜；說法者悋法不施。兩不和合，不得書、持般若波羅蜜乃至正憶念──當知是為魔事。
>
> **\$（七）約「受不受供」辨**
>
> 復次，須菩提！聽法者欲供養說法人衣服、飲食、臥具、醫藥、資[^6]生所須；說法者不欲受之──當知是為魔事。
>
> 須菩提！說法者欲[^7]供給聽法人衣服乃至資生所須；聽法者不欲受之。兩不和合，不得書、持般若波羅蜜乃至正憶念──當知是為魔事。
>
> **\$（八）約「利鈍根」辨**
>
> 復次，須菩提！說法者易悟，聽法人闇[^8]鈍──當知是為魔事。
>
> 須菩提！聽法者易悟，說法人闇鈍。兩不和合，不得書、持般若波羅蜜乃至正憶念──當知是為魔事。
>
> **\$\`1952\`（九）約「知不知十二部經次第義」辨**
>
> 復次，須菩提！說法者知十二部經次第義，所謂修妬路乃至優[^9]波提舍[^10]；聽[^11]法者不知[^12]十二部經次第義──當知是為魔事。[^13]
>
> 聽法者知十二部經次第義，說法人不[^14]知十二部經次第義。兩不和合，不得書深般若波羅蜜乃至正憶念──當知是為魔事。
>
> **\$（十）約「具不具六波羅蜜」辨**
>
> 復次，須菩提！說法者（539a）成就六波羅蜜，聽法人不成就六波羅蜜。兩不和合，不得書深般若波羅蜜乃至正憶念──當知是為魔事。
>
> 聽法者有六波羅蜜，說法人無六波羅蜜。兩不和合，不得書深般若波羅蜜乃至正憶念──當知是為魔事。
>
> **\$（十一）約「有無方便力」辨**
>
> 復次，須菩提！說法者於六波羅蜜有方便力，聽法人於六波羅蜜無方便力。兩不和合，不得書深般若波羅蜜乃至正憶念──當知是為魔事。
>
> 聽法者於六波羅蜜有方便力，說法人於六波羅蜜無方便力。兩不和合，不得書深般若波羅蜜乃至正憶念──當知是為魔事。
>
> **\$（十二）約「得不得陀羅尼」辨**
>
> 復次，須菩提！說法者得陀羅尼，聽法者[^15]無陀羅尼。兩不和合，不得書深般若波羅蜜乃至正憶念──當知是為魔事。
>
> 聽法者得陀羅尼，說法者無陀羅尼。兩不和合，不得書深般若波羅蜜乃至正憶念──當知是為魔事。
>
> **\$（十三）約「欲不欲書、持、讀、誦般若波羅蜜」辨**
>
> 復次，須菩提！說法者欲令書、持般若波羅蜜[^16]乃至正憶念；聽法人不欲書、持般若波羅蜜，讀、誦乃至正憶念。兩不和合，不得書深[^17]般若波羅蜜乃至正憶念──當知是為魔事。
>
> 聽法者欲書、讀、誦、說般若波羅蜜；說法者不欲令書般若波羅蜜乃至不欲令說。兩[^18]不和合，不得書深般若波羅蜜乃至正憶念──當知是為魔事。
>
> **\$\`1953\`（十四）約「離不離五蓋」辨**
>
> 復次，須菩提！說法者離貪欲、瞋恚、睡眠、掉[^19]悔、疑；聽法人貪欲、瞋恚、睡眠、掉悔、疑──當知是為魔事。
>
> 聽法者離貪欲、瞋恚、睡眠、掉悔、疑，說法人貪欲、瞋恚、睡眠、掉悔、疑。兩不和合，不得書深般若波羅蜜乃至正憶念──當知是為魔事。
>
> **\$（十五）約「壞大乘心」辨**
>
> **\$1、說三惡道苦，勸速入涅槃**
>
> 復次，須菩提！書是深般若波羅蜜乃至正憶念時，或（539b）有人來，說：『三惡道中苦劇，汝何不於是身盡苦入涅槃？何用是阿耨多羅三藐三菩提為？』
>
> 兩不和合，不得書[^20]深[^21]般若波羅蜜乃至正憶念──當知是為魔事。[^22]
>
> **\$2、讚天欲樂、定樂，或歎二乘果**
>
> 復次，須菩提！書是深般若波羅蜜，受持、讀、誦、說、正憶念時，或有人來，讚四天王諸天，讚三十三天、夜摩天、兜率陀天、化樂天、他化自在天、梵天乃至非有想非無想天，讚初禪乃至非有想非無想定，作是言：『善男子！欲界中受五欲快樂，色界中受禪生樂[^23]，無色界中受寂滅樂；是事亦無常、苦、空、無我，變相、盡相、散相、離相、滅相。汝何不於是身中取須陀洹果、斯陀含果、阿那含果、阿羅漢果、辟支佛道？何用是世間生死中受種種苦，求阿耨多羅三藐三菩提為？』
>
> 兩不和合，不[^24]得書深般若波羅蜜乃至正憶念──當知是為魔事。[^25]
>
> **\$（十六）約「樂不樂聚眾」辨**
>
> 復次，須菩提！說法者一身無累，自在無礙；聽法人多將人眾。兩不和合，不得書\`1954\`深般若波羅蜜乃至正憶念──當知是為魔事。[^26]
>
> 聽法者一身無累，自在無礙；說法者多將人眾。兩不和合，不得書深般若波羅蜜乃至正憶念──當知是為魔事。
>
> **\$（十七）約「隨師意者便授與般若，不隨師意者則不授」辨**
>
> 復次，須菩提！說法者如是言：『汝能隨我意者，當與汝般若波羅蜜，令書[^27]、讀、誦、說、正憶念；若不隨我意者，則不與汝。』兩不和合，不得書深般若波羅蜜，讀、誦、說、正憶念──當知是為魔事。
>
> 復次，須菩提！聽[^28]法者欲得追隨如其意，說法者不聽。兩不和合，不得書[^29]深般若波羅蜜乃至正憶念[^30]──當知是為魔事。[^31]
>
> **\$（十八）約「欲不欲得利養」辨**
>
> 復次，須菩提！說法者欲得財利故，與般若波羅蜜，令書、持乃至正[^32]憶念；聽法（539c）者以是因緣故，不欲從受。兩不和合，不得書深般若波羅蜜乃至正憶念──當知是為魔事。
>
> 聽法者為財利故，欲書深般若波羅蜜，讀、誦、說；說法者以是因緣故，不欲與。兩不和合，不得書深般若波羅蜜，讀、誦、說──當知是為魔事。
>
> **\$（十九）約「惜不惜身命」辨**
>
> 復次，須菩提！說法者欲至他方危命之處，聽法者不欲隨去。兩不和合，不得書深般若波羅蜜乃至正憶念──當知是為魔事。
>
> 聽法者欲至他方危命之處，說法者不欲去。兩不和合，不得書深般若波羅蜜乃至正憶念──當知是為魔事。
>
> **\$（二十）約「堪不堪忍苦」辨**
>
> 復次，須菩提！說法者欲至他方飢餓、穀貴、無水之處，聽法者不欲隨去。兩不和合，不得書深般若波羅蜜乃至正憶念──當知是為魔事。
>
> 聽法者欲至他方飢餓、穀貴、無水之處，說法者不欲去。兩不和合，不得書深般若波羅蜜乃至正憶念──當知是為魔事。
>
> **\$\`1955\`（二十一）約「徒隨師去不去豐樂之處」辨**
>
> 復次，須菩提！說法者欲至他方豐樂之處，聽法者欲隨從去。說法者言：『善男子！汝為利養故追隨我，汝善自思惟，若得、若不得，無令後悔！』以是少[^33]因緣故，兩[^34]不和合。聽法者聞之心厭，作是念：『是為[^35]距[^36]逆我[^37]，不欲與我相隨。』便止不去。
>
> 兩不和合，不得書深般若波羅蜜乃至正憶念──當知是為魔事。[^38]
>
> **\$（二十二）約「徒隨師去不去諸怖畏處」辨**
>
> 復次，須菩提！說法者欲過曠野，賊怖、旃[^39]陀羅怖、獵師怖、惡獸毒蛇怖；聽法者[^40]欲隨逐[^41]去。說法者言：『善男子！汝何用到彼？彼中多有諸怖──賊怖乃至毒蛇怖。』聽法者聞之，知其不欲與般若波羅蜜書、持乃至正憶念，心厭，不欲追隨。以是少因緣故，兩不和合──當知是（540a）為魔事。
>
> **\$（二十三）約「徒隨師去不去檀越處」辨**
>
> 復次，須菩提！說法者多有檀越數往問訊[^42]，以是因緣故，語聽法者：『我有因緣，應往到彼。』聽法人知其意，便止。兩不和合，不得書深般若波羅蜜乃至正憶念──當知是為魔事。\^\^[^43]
>
> 【**論**】[^44]
>
> **\$（五）辨「信戒有無」**
>
> 問曰：有人書、持、讀、誦般若波羅蜜，不能行而犯戒──或可有是；若不信，云何從受法？
>
> 答曰：是人不信般若波羅蜜所謂畢竟空，但欲求名故讀、誦、廣說；如佛弟子不信外道經書，亦為人講說。
>
> 復次，不能深心信樂般若故名「不信」，非都不信。
>
> **\$\`1956\`（六）辨「施、慳」**
>
> 問曰：弟子法應供養師，奉諸所有，何以言「師不能施」？
>
> 答曰：弟子作是念：「師少物不能捨，何況捨身！雖讚說布施，是為欺誑！」是故[^45]不和合。
>
> **\$（七）辨「受不受供」**
>
> 弟子欲以四事供養[^46]師。師[^47]少欲知足故不受，或羞[^48]愧似[^49]如賣法故不受。
>
> 或師多知多識，無所乏少，能供給弟子。弟子自念：「人當謂我貪師衣食故受法。」或自以德薄，不消所給。
>
> 此心雖好[^50]，不能成般若波羅蜜[^51]故，亦是魔事。
>
> **\$（八）辨「利鈍根」**
>
> 師鈍根者，是誦[^52]經師，非解義師。
>
> **\$（九）辨「知不知十二部經次第義」**
>
> 十二部經，亦是[^53]誦經師。
>
> **\$（十）辨「具不具六波羅蜜」**
>
> 復次，師[^54]有六波羅蜜者，作是念：「弟子罪[^55]人、鈍根，不能行六波羅蜜，著世間事[^56]，但有弟子名，無有實事。」是師不知弟子聞般若已，後成大事，但以現前無六波羅蜜，不肯教化。
>
> 弟子亦作是念：「六波羅蜜義，我亦能行；師但能口說，不能修行。」不[^57]知師轉身因緣當成大事，又不知師別有讀誦[^58]利益因緣，故不和合。
>
> **\$（十一）辨「有無方便力」**
>
> 復次，弟子直[^59]信著善法。師不著法，以方（540b）便行六波羅蜜；弟子謂為不深樂六波羅蜜。何以知之？師或時讚歎六波羅蜜；或時[^60]斷人著故，破散六波羅蜜。
>
> \`1957\`弟子有方便，亦如是。
>
> **\$（十二）辨「得不得陀羅尼」**
>
> 問曰：若弟子得陀羅尼，師無陀羅尼，何以為師？
>
> 答曰：陀羅尼有種種。
>
> 有弟子得聞持陀羅尼，能持、能誦，不能解[^61]義；師能為解說。
>
> 弟子或能得諸法實相陀羅尼義，而不能次第讀誦[^62]；[^63]或師得聞持陀羅尼，未得大悲故，輕賤弟子，不能教導[^64]。
>
> **\$（十三）辨「欲不欲書、持、讀、誦般若波羅蜜」**
>
> 問曰：弟子欲受持般若波羅蜜，師不與──或可有是；云何師欲與法，弟子不欲[^65]受？
>
> 答曰：如先答：弟子見師有過故，不欲受法[^66]。[^67]
>
> 復次，師欲教化[^68]前人為弟子；而是人或[^69]邪[^70]見諸惡因緣故，不肯受教。
>
> **\$（十四）辨「離不離五蓋」**
>
> 復次，一切眾生所行[^71]法，同則和合；一人離五蓋、一人不離，故相輕，相輕故不和合[^72]。
>
> 一切上法皆爾。
>
> **\$（十五）辨「壞大乘心」**
>
> 復次[^73]，書、誦般若波羅蜜乃至正[^74]憶念時，一人呵三惡道，一人讚歎諸天，是事如先答。[^75]雖不能都[^76]破其善行，且[^77]壞其大乘，授小乘法。[^78]
>
> **\$（十六）辨「樂不樂聚眾」**
>
> 復次，師少欲知足，不樂眾聚[^79]；弟子多有[^80]人眾。師作是念：「弟子雖好可度，而將\`1958\`[^81]徒眾多。」師深著善法，捨離弟子。
>
> 弟子一身，亦如是。
>
> **\$（十七）辨「隨師意者便授與般若，不隨師意者則不授」**
>
> 復次，說法者意：若弟子隨我意行，若去、若住，隨時問訊，如是等。聽法者但欲從求法利，不能行此眾事。是不和合。
>
> 或時聽法者隨意進止[^82]、問訊等；說法[^83]者不聽，作是念：「何用是事？損我功德！」聽法者意[^84]謂[^85]輕賤，不相好喜。是不和合。
>
> **\$（十八）約「欲不欲得利養」辨**
>
> 復次，師為利養故欲與法；弟子心則不敬師：「云何欲賣經法？」（540c）
>
> 弟子亦如是，為財[^86]利養[^87]讀誦般若，非清淨心故；師知弟子心如是，則[^88]薄[^89]賤不與。故不和合。
>
> **\$（十九）約「惜不惜身命」辨**
>
> 復次，師欲至他方，路經嶮[^90]難；弟子惜身命故不能隨，作是念：「我有身，然後求法。」
>
> 弟子欲去，亦如是。
>
> **\$（二十）約「堪不堪忍苦」辨**
>
> 飢餓、穀貴、無水處，亦[^91]如是。
>
> **\$（二十一）約「徒隨師去不去豐樂之處」辨**
>
> 復次，師欲至豐樂處；弟子欲隨師，或羞[^92]愧不欲將去；或弟子串[^93]樂，不任涉[^94]遠；或道里懸遠。
>
> 或師諳[^95]彼國；弟子不悉，謂師稱[^96]美[^97]彼國，不必實爾；時[^98]或慮[^99]師，謂[^100]貪飲食[^101]故\`1959\`去。
>
> 如是等種種因緣，師語弟子：「如汝所聞彼國土所有，不必盡爾，好自籌量！若自欲去者便去，無以財物豐樂故去，至彼[^102]不得隨意，勿[^103]以見怨！」師復為說：「汝聞彼國土豐樂故去，非為法故，不須隨我。」
>
> 師好[^104]心止弟子，不知是壞般若波羅蜜因緣。
>
> 弟子聞是說，敬難師故不能答，便止不去。故不和合。
>
> **\$（二十二）約「徒隨師去不去諸怖畏處」辨**
>
> 師復欲至[^105]遠國，彼中有種種虎狼、賊盜；語弟子言：「彼間多難，汝不須去！」
>
> 弟子聞已便止。
>
> 師但知彼有難事故止弟子，不知是壞般若波羅蜜因緣。
>
> **\$※ 因論生論：云何師自至危土**
>
> 問曰：若遠國多難，何以自去？
>
> 答曰：有人言：師彼國生故，服習彼土，能自（541a）防護[^106]。
>
> 有人言：彼有好師、經書，不惜身命故去。師作是念：「我身自死則可，云何枉[^107]他？」
>
> 如是等因緣故，止弟子不令去。
>
> **\$（二十三）約「徒隨師去不去檀越之處」辨**
>
> 師多有知識檀越，心生樂著[^108]；弟子少欲知足，不著檀越。師常隨時問訊檀越；弟子但欲求法，不喜是事。
>
> 師知其意，語言：「我有因緣，不得為汝說法。」
>
> 弟子聞已，不悅：「師貴俗緣，不貴於法。」
>
> 是不和合。[^109]
>
> \^【**經**】[^110]
>
> **\$十一、惡魔化形現前**
>
> **\$（一）魔化比丘形破壞般若**
>
> **\$\`1960\`1、佛總說**
>
> 復次，須菩提！惡魔作比丘形像來，方便破壞是[^111]般若波羅蜜，不得令書、持、讀、誦、說、正憶念。」
>
> **\$2、須菩提問魔破壞因緣**
>
> 須菩提白佛言：「世尊！何因緣故，惡魔作比丘形像，方便破壞般若波羅蜜，不得令書、持乃至正憶念？」
>
> **\$3、佛別釋**
>
> **\$（1）魔訶菩薩所習非真般若，令墮邪見生疑**
>
> 佛言：「惡魔作比丘形像來，壞善男子、善女人心，令遠離般若波羅蜜，作是言：『如我所說經即是般若波羅蜜，此經非般若波羅蜜。』
>
> 須菩提！是中破壞諸比丘時，有未受記菩薩便墮[^112]疑；墮疑故，不書深般若波羅蜜，不受、不持乃至不作正憶念。
>
> 不[^113]和合，不得書深[^114]般若波羅蜜乃至正憶念──當知是為魔事。[^115]
>
> **\$（2）魔勸菩薩於實際作證得二乘果，令捨離般若**
>
> 復次，須菩提！惡魔作比丘身到菩薩所，作[^116]如是言：『若菩薩行般若波羅蜜於實際[^117]作證，得須陀洹果、斯陀含果、阿那含果、阿羅漢果，辟[^118]支佛道！』
>
> 以是兩[^119]不和合，不得書深般若波羅蜜乃至正憶念──當知是為魔事。[^120]
>
> **\$（3）有相似六度，菩薩應覺察而遠離**
>
> 復次，須菩提！菩薩[^121]說是深般若波羅蜜時，多有魔事起，留難般若波羅蜜，是為魔事。菩薩摩訶薩應當覺知，知已遠離。」
>
> \`1961\`須菩提言：「世尊！何等是魔事留難，菩薩應當覺知，知已遠離？」
>
> 佛言：「似般若波羅蜜諸魔（541b）事起，似禪波羅蜜、似毘梨耶波羅蜜、似羼提波羅蜜、似尸羅波羅蜜、似檀波羅蜜魔事起──菩薩應當覺知，知已遠離。
>
> **\$（4）有勸持二乘經，宣說二乘法教，當知是魔事，應遠離**
>
> 復次，須菩提！聲聞、辟支佛所應行經，是菩薩摩訶薩應當知是魔事而[^122]遠離之。[^123]
>
> 復次，須菩提！內空[^124]乃至無法有法空，四念處乃至八聖道分，空、無相、無作解脫門──用[^125]是法得須陀洹果、斯陀含果、阿那含果、阿羅漢果、辟支佛道。
>
> 如是等諸經，惡魔作比丘形[^126]像，方便與菩薩摩訶薩。
>
> 是不和合故，不得書深般若波羅蜜乃至正憶念──當知是為魔事。[^127]
>
> **\$（二）魔化佛身等破壞般若**
>
> **\$1、當知是魔事**
>
> **\$（1）魔化作佛金色身令貪著**
>
> 復次，須菩提！惡魔作佛身金色丈光，到菩薩所。是菩薩貪著，貪著[^128]故，耗減[^129]薩婆[^130]若。
>
> 是不和合故，不得書深般若波羅蜜乃至正憶念──當知是為魔事。[^131]
>
> **\$（2）魔化作佛身攝化眾比丘僧令貪著**
>
> 復次，須菩提！惡魔作佛身及比丘僧，到菩薩前；是菩薩起貪著意，作是念：『我於當來世亦當如是從[^132]比丘僧為說法。』
>
> \`1962\`是菩薩貪著魔身故，耗減薩婆若，不得書成般若波羅蜜多[^133]乃至正憶念[^134]──當知是為魔事。[^135]
>
> **\$（3）魔化作菩薩身令貪著**
>
> 復次，須菩提！惡魔化作無數百千萬億菩薩，行檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜，指示善男子、善女人。
>
> 善男子、善女人見已貪著，貪著故耗減薩婆若，不得書深般若波羅蜜乃至正憶念──當知是為魔事。[^136]
>
> **\$2、釋正理：一切法自性空故，佛、菩薩、二乘，乃至無上菩提皆不可得**
>
> 何以故？是深般若波羅蜜中，無有色，無有受、想、行、識乃至無有[^137]阿耨多羅三藐三菩提。
>
> 須菩提！是般若波羅蜜若無有色乃至無阿耨多羅三藐三菩提，是中無佛、無聲聞，無辟支佛、無菩薩。
>
> 何以故？一切諸法自性空（541c）故。[^138]

**\$貳、行般若而遇留難事，佛等護故諸難不成**

> **\$（壹）習行般若時多起魔事**
>
> **\$一、佛舉譬喻釋留難**
>
> 復次，須菩提！善男子、善女人書是深[^139]般若波羅蜜，受[^140]、讀、誦、說、正憶念時，\`1963\`多有留難起。
>
> 須菩提！譬如閻浮提中珍寶──金、銀、琉璃、車𤦲、馬瑙、珊瑚等寶[^141]，多難多賊；如是，須菩提！善男子、善女人書是深般若波羅蜜乃至正憶念時，多賊、多留難起。」[^142]
>
> **\$二、須菩提廣成其義**
>
> **\$（一）須菩提重述佛語**
>
> 須菩提白佛言：「如是！世尊！閻浮提中珍寶──金、銀、琉璃，車𤦲、馬瑙，珊瑚等，多賊、多難。世尊！善男子、善女人亦如是，書是深般若波羅蜜乃至正憶念時，多賊、多留難起，多有魔事。
>
> **\$（二）明破壞般若者相**
>
> 何以故？是愚癡人為魔所使，善男子、善女人[^143]書是深般若波羅蜜乃至正憶念時，破壞，令遠離。
>
> 世尊！是愚癡人少智少慧，是善男子、善女人書深般若波羅蜜乃至正憶念時，破壞，令遠離。
>
> 是愚癡人心不樂大法，是故不書是深般若波羅蜜，不受、不讀、不誦、不正憶念、不如說修行；亦壞他人，令不得書深般若波羅蜜乃至如說修行。」

**\$（貳）諸佛菩薩護念，令魔難不成**

> **\$一、佛述成**
>
> 佛言：「如是！如是！須菩提！新[^144]發大乘意善男子、善女人為魔所使、不種善根、不供養諸佛、不隨善知識故，不書深[^145]般若波羅蜜乃至不正憶念，而作留難。
>
> 是善男子、善女人少智少慧、心不樂大法，是故不能書是深般若波羅蜜乃至正憶念，魔事起故。[^146]
>
> **\$二、諸佛菩薩力，令魔難不成**
>
> 須菩提！若善男子、善女人能書是深般若波羅蜜乃至正憶念時，魔事不起，能具足禪波羅蜜乃至檀波羅蜜，能具足四念處乃至一切種智。須菩提！當知佛力故，是[^147]善男子、善女人能書是深般若波羅蜜乃至正憶念，亦能具足禪[^148]波羅蜜乃至檀波羅蜜、內\`1964\`空乃至無法（542a）有法空，具足四念處乃至八聖道分、佛十力乃至一切種智。
>
> 須菩提！十方現在無量無邊阿僧祇諸佛亦助是善男子、善女人，令得書是深般若波羅蜜乃至正憶念；十方阿鞞跋致諸菩薩摩訶薩亦擁護祐助[^149]是善男子、善女人書深般若波羅蜜乃至正憶念。」\^\^
>
> 【**論**】釋曰：
>
> **\$十一、惡魔化形現前**
>
> **\$（一）魔化比丘形破壞般若**
>
> **\$1、魔訶菩薩所習非真般若，令墮邪見生疑**
>
> 魔作大沙門形，有重威德，令人受其語；多持經卷，與眾弟子俱，語諸比丘：「般若波羅蜜，如我經所說，真實佛語；汝先聞者不實，非佛所說。」呵毀先經，種種自讚所說。
>
> 鈍根菩薩信受是語，生邪[^150]見。
>
> 若利根未得[^151]受[^152]記者生疑。何以故？諸佛畢竟空無相，智慧難解。
>
> 故不和合。
>
> **\$2、魔勸菩薩於實際作證得二乘果，令捨離般若**
>
> 或時魔語菩薩：「般若波羅蜜、三解脫門，廣[^153]說但是空；汝常習此空，於中得證。不得證[^154]，云何作佛、作佛法？先行布施、持戒等，修三十二相福德；坐道場時，爾乃用空。」
>
> 菩薩或信或疑，離般若波羅蜜。
>
> **\$3、有相似六度，菩薩應覺察而遠離**
>
> 問曰：云何似[^155]六波羅蜜名[^156]魔事？
>
> 答曰：如相似般若波羅蜜中說。[^157]
>
> 復次，以著心行六波羅蜜，是名「似」。
>
> **\$4、有勸持二乘經，宣說二乘法教，當知是魔事，應遠離**
>
> 聲聞、辟支佛經，無有慈悲，不求佛道，但欲自度；雖[^158]是好事，破菩薩道，故名魔事。
>
> **\$（二）魔化佛身等破壞般若**
>
> **\$1、當知是魔事**
>
> **\$\`1965\`（1）魔化作佛金色身令貪著**
>
> **\$A、釋疑：見佛身云何名魔事**
>
> 問曰：若菩薩見佛身，則信心[^159]清淨，云何名魔事？
>
> 答曰：一切煩惱、取相，皆是魔事。[^160]
>
> 是小菩薩未應見佛身，魔作佛妙形，菩薩心著，為是好身故行道。如未離欲人見天女形，深心染著，不能堪受天欲，迷悶而死。是故魔願得滿。
>
> **\$B、釋「耗減」**
>
> 菩薩雖得少淨心，而失實相智慧；如人手捉重寶，有人以少金誑之，捨大價寶[^161]而取賤物。是名「耗減」。（542b）
>
> **\$（2）例餘魔化作佛身攝化眾比丘僧、菩薩令貪著**
>
> 魔作佛身將諸比丘、示多菩薩行六波羅蜜，亦如上。[^162]
>
> **\$2、釋正理：一切法自性空故，佛、菩薩、二乘，乃至無上菩提皆不可得**
>
> 此中佛說因緣：「色等一切法自性空。」

**\$貳、行般若而遇留難事，佛等護故諸難不成**

> **\$（壹）習行般若時多起魔事**
>
> **\$一、佛舉譬喻釋留難**
>
> 復次，眾會生疑：「般若波羅蜜是無上法，多有利益，云何有人憎[^163]嫉？」
>
> 是故佛說譬喻：「如閻浮提金銀等，多怨多賊[^164]為是故出，不為瓦石[^165]等生。般若波羅蜜是佛法藏中妙寶，微妙、甚深，懈怠鈍根者所不解，是故呰[^166]毀。魔以般若波羅蜜多令眾生入涅槃故，魔作怨賊。」
>
> **\$二、須菩提廣成其義**
>
> 須菩提喜受佛教，述其所說毀呰破壞[^167]般若者：「世尊！是狂癡之人為魔所使，不得自在；以少智故[^168]，不能通達佛意。是人無有大心，不知清淨法味，但[^169]知三[^170]相──貪味、婬欲、瞋恚，如畜生法，與般若波羅蜜生留難。」
>
> **\$\`1966\`（貳）諸佛菩薩護念，令魔難不成**
>
> **\$一、佛述成，並明諸佛菩薩力故，令魔難不成**
>
> 佛可須菩提所說，語須菩提：「若菩薩摩訶薩書般若乃至正憶念，魔事不起，當知是佛力，亦是十方諸佛及諸菩薩所擁護；而能具足五波羅蜜乃至一切種智，亦是十方現在佛力。」
>
> **\$二、釋因由**
>
> **\$（一）魔是欲界主，破壞好事**
>
> 何以故？魔是欲界主，世間福德、智慧具足，魔是世間生死根本。
>
> 色界諸天雖有邪見，常入禪定[^171]故心柔軟[^172]，不能有所破壞。
>
> 無色界中無形故，又心微細，不能有所作。
>
> 下諸天無有力勢故，不能如是破壞。
>
> 是魔先世業因緣力；又住處因緣，他作奪取，是中賊主名為魔。
>
> 是魔相爾[^173]，破壞好事。
>
> **\$（二）初發心菩薩福德、智慧薄故，諸佛菩薩護念佐助**
>
> 初[^174]發心菩薩福德、智慧薄故惜身[^175]，若十方諸佛菩薩不擁護佐助者，不能成。
>
> 是故諸佛、菩薩、諸天為破壞魔事，是菩薩或覺、或不覺；如賊繞[^176]城，大人守護，小兒不覺。
>
> **\$※ 結義**
>
> 略說魔事如是，廣說則無量無邊。
>
> 然[^177]（542c）佛意但欲令行者成般若大事，是故師徒宜應和合，一切惡事，不應計念[^178]。[^179]

**\`1967\`〈釋佛母品第四十八**[^180]**〉**[^181]

**（大正25，542c3-545a22）**

\^【**經**】

**\$壹、略明般若能作恩**

> **\$（壹）舉喻：如子知恩故，守護其母**
>
> 佛告須菩提：「譬如母人有子若五、若十、若二十、若三十[^182]、若四十、若五十、若百、若千。母中得病，諸子各各勤求救療，作是念：『我等云何令母得安[^183]，無諸患苦不樂之事？風寒、冷熱，蚊[^184]虻、蛇蚖[^185]侵犯母身，是我等憂！』其諸子等常求樂具，供養其母。所以者何？生育我等，示我世間。[^186]
>
> **\$（貳）合法**
>
> **\$一、般若為諸佛母，諸佛知恩故以佛眼常觀護念深般若**
>
> **\$（一）般若為諸佛母**
>
> 如是，須菩提！佛常以佛眼視是[^187]深般若波羅蜜。何以故？是深般若波羅蜜能示世間相。
>
> 十方現在諸佛亦以佛眼常視是深般若波羅蜜。何以故？是深般若波羅蜜能生諸佛，能與諸佛一切智，能示世間相。
>
> 以是故，諸佛常以佛眼視是深般若波羅蜜。[^188]
>
> **\$（二）諸賢聖及賢聖法皆從般若中生故**
>
> 又以般若波羅蜜能生禪波羅蜜乃至檀波羅蜜，能生內空乃至無法有法空，能生四念處乃至八聖道分，能生佛十力乃至一切種智。
>
> \`1968\`如是[^189]般若波羅蜜能生須陀洹、斯陀含、阿那含、阿羅漢、辟支佛、諸佛。
>
> 須菩提！所有諸佛已得阿耨多羅三藐三菩提，今[^190]得、當得，皆因深般若波羅蜜因緣故得。
>
> **\$二、佛守護行者令增勝**
>
> 須菩提！若求佛道善男子、善女人書是深般若波羅蜜乃至正憶念，諸佛常以佛眼視是人。
>
> 須菩提！是求菩薩道善男子、善女人，諸十方佛常守護，令不退阿耨多羅三藐三菩提。」[^191]

**\$貳、廣明般若能作恩**

> **\$（壹）須菩提問**
>
> 須菩提白佛言：「如世尊所說般若波羅蜜能生諸佛、能示世間相。
>
> 世尊！^（1）^般若波羅蜜云何能生諸佛？
>
> ^（2）^云何能示世間相？
>
> ^（3）^云何諸佛從般若波羅蜜生？
>
> ^（4）^云何（543a）諸佛說世間相？」[^192]
>
> **\$（貳）佛答**
>
> **\$一、明「般若能生諸佛」之理，兼答「諸佛從般若生」**
>
> 佛告須菩提：「是[^193]深般若波羅蜜中生佛十力乃至十八不共法、一切種智。須菩提！得是諸法，故名為佛。須菩提！以是故，深般若波羅蜜能生諸佛。[^194]
>
> **\$\`1969\`二、答般若能示世間相，兼答諸佛說世間相**
>
> **\$（一）般若能示世間相者，謂能示世間五眾實相**
>
> **\$1、佛略說：五眾實相是世間相**
>
> 須菩提！諸佛說五眾是世間相。」[^195]
>
> **\$2、須菩提問因緣**
>
> 須菩提言：「世尊！云何深般若波羅蜜中說五眾相？云何深般若波羅蜜中[^196]示五眾？」[^197]
>
> **\$3、佛答：五眾實相不破不壞、不生不滅，乃至無三世**
>
> 「須菩提！般若波羅蜜不示五眾破、不示五眾[^198]壞，不示生、不示滅，不示垢、不示淨，不示增、不示減[^199]，不示入、不示出，不示過去、不示未來、不示現在。[^200]
>
> 何以故？空相不破、不壞，無相相[^201]、無作相不破、不壞[^202]，不起法、不生法、無所有法性法[^203]，不破、不壞相如是示。[^204]
>
> 如是，須菩提！佛說深般若波羅蜜能示世間相。[^205]
>
> **\$（二）別明「知眾生心行」**
>
> **\$1、概說：諸佛因深般若悉知眾生心行，亦知一切法不可得，如是說示世間實相**
>
> 復次，須菩提！諸佛因深般若波羅蜜，悉知無量無邊阿僧祇眾生心所行。
>
> 須菩提！是深般若波羅蜜中無眾生、無眾生名，無色[^206]、無色名，無受想行識、無\`1970\`受想行識名，無眼乃至無[^207]意，無眼識乃至無意識，無眼觸乃至無意觸，乃至無一切智[^208]、無一切智[^209]名。
>
> 如是，須菩提！是[^210]深般若波羅蜜能示世間相。[^211]
>
> 須菩提！是深般若波羅蜜亦不示色，不示受、想、行、識，乃至不示一切種智。
>
> 何以故？須菩提！是深般若波羅蜜中尚無般若波羅蜜，何況色乃至一切種智！[^212]
>
> **\$2、詳論**
>
> **\$（1）首辨八心──攝心、亂心、三毒心、無三毒心、廣心、大心、無量心、不可見心**
>
> **\$A、示知攝心，B、示知亂心──以七相知**
>
> **\$（A）以法相知**
>
> 復次，須菩提！所有眾生名數──若有色、若無色，若有想、若無想[^213]、若非有想非[^214]無想，若此間世界、若遍十方世界──是諸眾生若攝心、若亂心，是攝心、亂[^215]心，佛如實知。[^216]
>
> 須菩提！云何佛知眾生攝心、亂心相？[^217]
>
> ^（1）^以**法相**故知。[^218]
>
> \`1971\`用何等法相故知[^219]？
>
> 須菩提！（543b）是法相中尚無法相相，何況有攝心、亂心！
>
> 須菩提！以是法相故，佛知眾生攝心、亂心。[^220]
>
> **\$（B）以盡相等六相知**
>
> 復次，須菩提！佛知眾生攝心、亂心。
>
> 云何知？
>
> 須菩提！^（2）^以**盡**[^221]**相**故知，^（3）^以**無染相**故知，^（4）^以**滅相**故知，^（5）^以**斷相**故知，^（6）^以**寂相**故知，^（7）^以**離相**故知。
>
> **\$（C）結成**
>
> 如是，須菩提！佛因般若波羅蜜知眾生攝心、亂心。[^222]
>
> **\$C、示知三毒心──以「實相」知**
>
> 復次，須菩提！佛因般若波羅蜜知眾生染心，如實知染心；瞋心、癡心，如實知瞋心、癡心。」
>
> 須菩提白佛言：「世尊！云何佛知眾生染心，如實知染心；瞋心、癡心，如實知瞋心、癡心？」
>
> 佛告須菩提：「染心如實相，則無染心相。
>
> 何以故？如實相中，心心數法不可得，何況當得染心、不染心！[^223]
>
> 須菩提！瞋心、癡心如實相，則[^224]無瞋、無癡相。
>
> 何以故？如實相中心心數法尚不可得，何況當得瞋心、不瞋心，癡心[^225]、不癡心！
>
> 如是，須菩提！佛因般若波羅蜜，眾生染心，如實知染心；瞋心、癡心，如實知瞋心、癡心。
>
> **\$\`1972\`D、示知無三毒心──以「實相」知**
>
> 復次，須菩提！佛因般若波羅蜜，眾生無染心，如實知無染心；無瞋心、無癡心，如實知無瞋心、無[^226]癡心。」
>
> 須菩提白佛言：「世尊！云何[^227]眾生無染心如實知無染心？無瞋心如實知無瞋心？無癡心如實知無癡心？」
>
> 佛告須菩提：「是心無染相中，染相、不染相不可得。
>
> 何以故？須菩提！二心不俱故。
>
> 如是，須菩提！佛因般若波羅蜜，眾生無染心，如實知[^228]無染心。
>
> 須菩提！是無瞋心、無癡心相中，癡心、不癡心不可得。
>
> 何以故？二心不俱故。
>
> 如是，須菩提！佛因般若波羅蜜，眾生無瞋心、無癡心，如實知。[^229]
>
> **\$E、廣心──以「性相無」知**
>
> 復次，須菩提！佛因般若波羅蜜，是眾生廣心，如實（543c）知廣心。」
>
> 須菩提白佛言：「世尊！云何佛因般若波羅蜜，是眾生廣心，如實知廣心？」
>
> 「須菩提！佛知諸眾生心相不廣不狹、不增不減、不來不去；心相離故，是心不廣乃至不來不去。何以故？是心性無故，誰作廣、誰[^230]作狹[^231]乃至來去？
>
> 如[^232]是，須菩提！佛因般若波羅蜜，是眾生廣心，如實知廣心。[^233]
>
> **\$F、大心──以「性相無」知**
>
> 復次，須菩提！佛因般若波羅蜜，是眾生大心，如實知大心。」
>
> 須菩提白佛言：「世尊！云何佛因般若波羅蜜，是眾生大心，如實知大心？」
>
> 佛告須菩提：「佛因般若波羅蜜，不見眾生心來相、去相，不見眾生心生相、滅\`1973\`相、住相[^234]、異相。
>
> 何以故？是諸心性無故，誰來誰去？誰生滅住異？
>
> 如是，須菩提！佛因般若波羅蜜，是眾生大心，如實知大心。[^235]
>
> **\$G、無量心──以「無依止」知**
>
> 復次，須菩提！佛因般若波羅蜜，眾生無量心，如實知無量心。」
>
> 須菩提白佛言：「世尊！云何佛因般若波羅蜜，眾生無量心，如實知無量心？」
>
> 佛告須菩提：「佛因般若波羅蜜，知是眾生心，不見住、不見不住。
>
> 何以故？是無量心相無依止故，誰有住不住處？
>
> 如是，須菩提！佛因般若波羅蜜，眾生無量心，如實知無量心。[^236]
>
> **\$H、不可見心──以「自相空、不可得」知**
>
> 復次，須菩提！佛因般若波羅蜜，眾生不可見心，如實知不可見心。」
>
> 須菩提白佛言：「世尊！云何佛因般若波羅蜜，眾生不可見心，如實知不可見心？」
>
> 佛告須菩提：「眾生心是無相，佛如實知無相，自相空故。[^237]
>
> 復次，須菩提！佛知眾生心，五眼不能見。
>
> 如是，須菩提！佛因般若波羅蜜，眾生不可見心，如實知不可見心。」\^\^[^238]

\`1974\`【**論**】釋曰：

**\$壹、略明般若能作恩**

> **\$（壹）舉喻：如子知恩故，守護其母**
>
> 上說：「十方諸佛及大菩薩擁護般（544a）若波羅蜜乃至正憶念，不令魔得其便。」[^239]
>
> 會中聽者聞是事已，或作是念：「諸佛阿耨陀[^240]羅三藐三菩提寂滅相，於諸法及眾生無憎無愛，何以故擁護書[^241]持般若乃至正憶念者？」
>
> 是故佛告須菩提，為說譬喻：「如子知恩故，守護其母。」
>
> **\$（貳）合法**
>
> **\$一、般若為諸佛母，諸佛知般若恩故，常守護行般若人**
>
> 般若是十方諸佛母故，若有魔等留難、欲破壞[^242]般若波羅蜜者，諸[^243]佛雖[^244]行寂滅相，憐愍眾生故、知恩分故，用慈悲心常念、用佛眼常見，守護是行般若者，令得增益、不失佛道。
>
> **\$二、釋因由：諸賢聖及賢聖法皆從般若中生故**
>
> 此中佛說因緣：「諸賢聖及賢聖法皆從般若中生。」

**\$貳、廣明般若能作恩**

> **\$（壹）須菩提問**
>
> **\$（貳）佛答**
>
> **\$一、明「般若能生諸佛」之理，兼答「諸佛從般若生」**
>
> 問曰：須菩提問四種，佛何以止[^245]答三事[^246]，而不說「諸佛從般若中生」？
>
> 答曰：般若生諸佛、諸佛從般若生，義無異[^247]。
>
> 有人言：諸法和合故能生般若波羅蜜，般若波羅蜜能生諸佛；有人行般若波羅蜜及眾行，得成佛──初謂作者，二謂法[^248]。
>
> 若言「墮枝[^249]殺人」，若言「墮樹殺人」；以是事同，故不別答。
>
> 若說「般若波羅蜜能生諸佛」，即說「諸佛從般若生」。
>
> **\$二、答般若能示世間相，兼答諸佛說世間相**
>
> **\$（一）般若能示世間相者，謂能示世間五眾實相**
>
> 問曰：如餘經說：「五眾破壞，故名世間。」此中何以言「般若波羅蜜示五眾無破壞\`1975\`生滅」等？
>
> 答曰：彼是小乘事，此是大乘事[^250]。[^251]
>
> 小乘法多說無常，大乘法中多說法空。
>
> 小乘法中先說無常，後說法空；大乘法中初便說[^252]法空。
>
> 小乘法中說無常，令眾生怖畏；大乘則不然，是故說「無破壞」等。
>
> 此中佛自說因緣：「空、無相、無作，終不破、不[^253]壞。」
>
> 般若波羅蜜示如是等世間相。
>
> **\$（二）別明「知眾生心行」**
>
> **\$1、概說：諸佛因深般若悉知眾生心行，亦知一切法不可得，如是說示世間實相**
>
> 復次，五眾名世間──眾生身形色易知，餘[^254]心數法無形故難知。
>
> 是故佛語須菩（544b）提：「無量阿僧祇眾生心所行皆知。」
>
> 深般若中雖無眾生及色等法乃至一切種智，以般若方便力而能知眾生心所行。
>
> 是般若波羅蜜中畢竟空故，不示色等法乃至一切種智。
>
> 此中佛說因緣：「般若波羅蜜中尚無般若相，何況色等法！」
>
> **\$2、詳論**
>
> **\$（1）首辨八心**
>
> **\$A、示知攝心，B、示知亂心──以七相知**
>
> **\$（A）以法相知**
>
> **\$a、釋經義**
>
> 復次，「般若波羅蜜示世間」者，一切眾生──
>
> 「\^若色、若無色\^\^」：「\^色\^\^」[^255]者，欲、色界眾生；「\^無色\^\^」者，無色界眾生。
>
> 「\^有想\^\^」者，除無想天及非有想非無想天，餘者是有想；「\^無想\^\^」者，是無想眾生；「\^非有想非無想\^\^」者，是有頂處天。
>
> 「\^此間世界\^\^」者，是三千大千世界；「\^遍十方\^\^」者，餘無量無邊阿僧祇世界。
>
> 是世界六道中三世眾生，佛悉知其攝心、亂心。
>
> 須菩提聞已，心疑怪：「諸佛常樂行寂滅諸法空，今云何遍知無始無邊眾生攝心、亂心？佛心一，眾生心無量[^256]種，云何一時知一切眾生心？」以是故問：「佛云何知？」[^257]
>
> 佛答：「^（1）^諸法實相智慧故，知眾生攝心、亂心。」[^258]
>
> \`1976\`須菩提問：「何等是諸法實相？」
>
> 答曰：「所謂畢竟空。[^259]是畢竟空，畢竟空性亦不可得，何況攝心、亂心！」
>
> **\$b、釋疑：諸法畢竟空無分別，佛云何知其心**
>
> 問曰：諸法實相畢竟空中無分別心心數法，佛云何知其心？
>
> 答曰：此中佛自[^260]說：「諸法實相性亦不可得，以是智慧知眾生攝心、亂心。」
>
> 何以故？若空性可得，應有難；空性不可得，云何作難？
>
> 今，佛過一切憶[^261]想分別虛妄法，安住實相，如實知一切眾生心；[^262]
>
> 眾生心住虛妄法中故，不能知他眾生如實[^263]。
>
> **\$c、辨經次第**
>
> **\$（a）明所知之心──十二類心**
>
> 先略說「知他心」，次[^264]分別眾生^（1）^攝心、^（2）^亂心，所謂^（3）^三毒、^（4）^無三毒者，^（5）^廣、^（6）^大，^（7）^無量，^（8）^不可見[^265]，^（9）^出、^（10）^沒，^（11）^屈、^（12）^申[^266]等。
>
> **\$（b）明能知之義──七種相**
>
> 須菩提事事問，初答以（544c）^（1）^諸法實相故，知攝心、亂心。
>
> 次以[^267]^（2）^盡、^（3）^無染、^（4）^滅、^（5）^斷、^（6）^寂、^（7）^離故知。
>
> ^（2）^「盡」者，無常慧；
>
> ^（3）^菩薩行是無常慧心，「離」一切世間「染」。
>
> ^（4）^用世間道遮滅結使，是名「滅」。
>
> ^（5）^用無漏道斷，故名「斷」。[^268]
>
> ^（6）、（7）^斷諸結使已，觀涅槃「寂滅」[^269]、「離」相。
>
> 以是因緣，得諸法實相；以諸法實相，知他攝心、亂心皆是實相。
>
> **\$（B）別辨「以盡相達法實相」［意通餘無染等相］**
>
> 復次，是心念念生滅，未來無故不可知；現在念念滅，住時無故不可知。
>
> 凡夫人取相分別，於三世中憶想[^270]妄見，謂知心念[^271]。
>
> \`1977\`以盡門[^272]觀，即是畢竟空；畢竟空故無所著，是時得道，知諸法實相，於一切法不妄想分別，則如實知他心。[^273]
>
> **\$C、示知三毒心──以「實相」知**
>
> 「染心」者，一切法入法性中皆清淨，是故說：「染心實相，是中無染心。何以故？如實中無心無心數法，何況染心[^274]！」
>
> 瞋心、癡心亦如是。
>
> **\$D、示知無三毒心──以「實相」知**
>
> 無染心相中，是中無有染心[^275]相，染心從本來無故；亦無不染心──無染心是寂滅相，無所分別。
>
> 此中佛自說因緣：「須菩提！二心不俱故。」
>
> 眾生法──心心次第生，無染心時[^276]則無染心。
>
> 何以故？過去染心已滅，未來未有，現在無染心──則無有染心；染心無故，亦無不染心，相待[^277]法無故。
>
> 是故無染實相中無有染心、不染心。[^278]
>
> 無瞋心、無癡心亦如是。
>
> **\$E、廣心──以「性相無」知，F、大心──以「性相無」知**
>
> 廣狹、增減心，皆是眾生取相分別。
>
> 佛不如是知[^279]。何以故？
>
> 是心無色無形、無住處、念念滅，則無廣狹增減差[^280]別。
>
> 此中佛自[^281]說因緣：「心性相無故，廣狹等不可得。」
>
> 廣狹、增減[^282]、大小義，如四無量心中說[^283]。
>
> **\$G、無量心──以「無依止」知**
>
> 「無量心」者，
>
> 廣心、大心即是「無量」。
>
> 又緣無量眾生故名「無量」。
>
> \`1978\`又緣涅槃無量法故名「無量」。
>
> 又心相不（545a）可取故名「無量」。
>
> 如有眼、有色因緣[^284]故，眼識生，是識不在眼、不在色、不在中間、不在此、不在彼，是故無住處；若實無住處，云何能有所[^285]作？
>
> 若好、若醜，如夢所見事，不可求其實定相。
>
> 心亦如是，無依止故無定相，故名「無量」。
>
> 「廣」、「大」，亦應如是隨義分別說。
>
> **\$H、不可見心──以「自相空、不可得」知**
>
> 問曰：若知心不可見，佛何以故說「如實知不可見心」？
>
> 答曰：
>
> **\$（A）為破虛妄見，明心自相空故無相相**
>
> 有坐禪人憶想分別──見是心如清淨珠中縷；觀白骨人中，見心次第相續生；或時見心在身；或見在緣，如無邊識處，但見識無量無邊。
>
> 破如是等[^286]虛妄故，佛言：「如實知眾生心──眾生心自相空故無相相。」
>
> **\$（B）釋「佛知眾生心，五眼不能見」**
>
> **\$a、佛以五眼觀眾生心不可得**
>
> 復次，佛以五眼觀此心不可得──
>
> **肉**[^287]**眼**、**天眼**緣色故不見。
>
> **慧眼**緣涅槃故不見。
>
> 初學[^288]**法眼**，分別知諸法善不善、有漏無漏等；是法眼入實相中則無所[^289]分別，如先說：「一切法無知者、無見者。」[^290]是故不應見。
>
> **佛眼**觀寂滅相，故不應見。
>
> \`1979\`眾生心，見者，如實見；不如凡夫人憶想[^291]分別見。[^292]
>
> **\$b、五眼因緣和合生，虛誑不實故**
>
> 復次，五眼──因緣和合生，皆是作[^293]法、虛誑不實，佛不信不用，是故言：「不以五眼見。」

[^1]: （大智......九）二十字＝（大智度論卷第六十九釋第四十七品下訖第四十八品上）二十三字【宋】，＝（大智度論卷第六十九釋第四十七品下（訖第四十八品之上））二十四字【元】，＝（大智度論卷第六十九釋兩不和合品第四十七之下）二十一字【明】，＝（大智度論卷第六十九釋第四十七品下訖第四十八品上兩過品）二十六字【宮】，＝（大智度論釋第四十六品下（訖第四十七品上）六十九）二十一字【聖】。（大正25，538d，n.36）

[^2]: 〔【經】〕－【宋】【宮】【聖】＊，不分卷及品【聖乙】【石】\[＊1\]。（大正25，538d，n.37）

[^3]: （令）＋書【聖乙】【石】，書＝盡【聖乙】＊。（大正25，538d，n.38）

[^4]: 知＝智【聖】。（大正25，538d，n.39）

[^5]: 慳＝堅【聖乙】。（大正25，538d，n.40）

[^6]: 藥資＝資藥【聖】。（大正25，538d，n.41）

[^7]: 〔欲〕－【聖乙】。（大正25，538d，n.42）

[^8]: 闇＋（人）【聖】。（大正25，538d，n.43）

[^9]: 優＝憂【聖乙】。（大正25，538d，n.44）

[^10]: 參見《大智度論》卷33〈1 序品〉（大正25，308a17-22）。

[^11]: （故）＋聽【聖乙】。（大正25，538d，n.45）

[^12]: 知＝和【聖】。（大正25，538d，n.46）

[^13]: 《大般若波羅蜜多經》卷440〈45
    不和合品〉：「\^復次，善現！能持法者專樂廣知十二分教次第法義，所謂契經、應頌、記別、諷頌、自說、因緣、本事、本生、方廣、希法、譬喻、論議，能學法者不樂廣知十二分教次第法義，所謂契經乃至論議，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。\^\^」（大正7，219a24-29）

[^14]: 〔不〕－【聖】。（大正25，538d，n.47）

[^15]: 者＝人【宋】【元】【明】【宮】。（大正25，539d，n.1）

[^16]: 蜜＋（讀誦）【元】【明】。（大正25，539d，n.2）

[^17]: 〔深〕－【宋】【宮】。（大正25，539d，n.3）

[^18]: 〔兩〕－【聖】。（大正25，539d，n.4）

[^19]: 掉＝挑【聖乙】【石】＊。（大正25，539d，n.5）

[^20]: 〔書〕－【聖】。（大正25，539d，n.6）

[^21]: 〔深〕－【宋】【元】【明】【宮】＊。（大正25，539d，n.7）

[^22]: 《大般若波羅蜜多經》卷440〈45 不和合品〉：

    > \^復次，善現！有菩薩乘諸善男子、善女人等，書寫、受持、讀誦、修習、思惟、演說如是般若波羅蜜多甚深經時，若有人來為說地獄、傍生、鬼界種種苦事，因而告曰：「汝於是身應勤精進，速盡苦際取般涅槃，何用稽留生死大海，受百千種難忍苦事，求趣無上正等菩提？」此善男子、善女人等若由彼言，於所書寫、受持、讀誦、修習、思惟、演說般若波羅蜜多甚深經事不得究竟，當知是為菩薩魔事。\^\^（大正7，219c18-27）

[^23]: 生樂＝樂生【聖乙】【石】。（大正25，539d，n.8）

[^24]: 〔苦求......不〕十七字－【聖乙】。（大正25，539d，n.9）

[^25]: 《大般若波羅蜜多經》卷441〈45 不和合品〉：

    > \^復次，善現！有菩薩乘諸善男子、善女人等，書寫、受持、讀誦、修習、思惟、演說如是般若波羅蜜多甚深經時，若有人來讚說人趣種種勝事，讚說四大王眾天乃至他化自在天諸勝妙事，讚說梵眾天乃至色究竟天諸勝妙事，讚說空無邊處天乃至非想非非想處天諸勝妙事，因而告曰：「雖於欲界受諸欲樂，於色界中受諸靜慮無量快樂，於無色界受諸寂靜等至妙樂，而彼一切皆是有為、無常、苦、空、非我、不淨、變壞之法，盡法、謝法、離法、滅法，汝於此身何不精進取預流果，若一來果、若不還果、若阿羅漢果、若獨覺菩提入般涅槃究竟安樂，何用久處生死輪迴，無事為他受諸勤苦，求趣無上正等菩提？」此善男子、善女人等由彼所說，於所書寫、受持、讀誦、修習、思惟、演說般若波羅蜜多甚深經事不得究竟，當知是為菩薩魔事。\^\^（大正7，221a7-23）

[^26]: 《大般若波羅蜜多經》卷441〈45
    不和合品〉：「\^復次，善現！能持法者一身無繫，專修己事不憂他業，能學法者好領徒眾，樂營他事不憂自業，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。\^\^」（大正7，221a23-27）

[^27]: 書＝盡【聖】＊。（大正25，539d，n.10）

[^28]: 聽＝聖【聖乙】。（大正25，539d，n.11）

[^29]: 〔書〕－【聖】。（大正25，539d，n.12）

[^30]: 念＝令【聖】＊。（大正25，539d，n.13）

[^31]: 《大般若波羅蜜多經》卷441〈45
    不和合品〉：「\^復次，善現！能持法者欲令學者於我所為悉皆隨助，能學法者不隨其欲，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。

    > 復次，善現！能學法者於持法者諸有所為悉樂隨助，能持法者不隨其欲，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。\^\^」（大正7，221b8-15）

[^32]: 正＝心【聖乙】。（大正25，539d，n.14）

[^33]: 少＝妙【聖】＊。（大正25，539d，n.15）

[^34]: 〔兩〕－【宮】【聖】。（大正25，539d，n.16）

[^35]: 是為＝言為【聖乙】，＝是言【石】。（大正25，539d，n.17）

[^36]: 距＝拒【元】【明】。（大正25，539d，n.18）

[^37]: 〔我〕－【宋】【元】【明】【宮】【聖乙】【石】。（大正25，539d，n.19）

[^38]: 《大般若波羅蜜多經》卷441〈45 不和合品〉：

    > \^復次，善現！能持法者欲往他方安隱、豐樂、無難之處，能學法者欲隨其去，能持法者方便試言「汝雖為利欲隨我往，而汝至彼豈必遂心，宜審思惟勿後憂悔」時，學法者聞已念言：「是彼不欲令我去相，設固隨往豈必聞法？」由此因緣不隨其去，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。\^\^（大正7，221c10-17）

[^39]: 旃＝栴【聖】【聖乙】。（大正25，539d，n.20）

[^40]: 者＋（不）【聖】。（大正25，539d，n.21）

[^41]: 逐＝遂【聖乙】。（大正25，539d，n.22）

[^42]: 訊＝說【聖】。（大正25，540d，n.1）

[^43]: 《大般若波羅蜜多經》卷441〈45
    不和合品〉：「\^復次，善現！能持法者多有施主數相追隨，學法者來請說般若波羅蜜多，或請書寫、受持、讀誦、如說修行，彼多緣礙無暇教授，能學法者起嫌恨心，後雖教授而不聽受，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。\^\^」（大正7，221c25-222a2）

[^44]: 〔【論】〕－【宋】【宮】【聖乙】＊。（大正25，540d，n.2）

[^45]: 故＋（名）【宋】【元】【明】【宮】【聖】【聖乙】。（大正25，540d，n.3）

[^46]: 四事供養：以「飲食、衣服、臥具、湯藥」供養。參見《大智度論》卷58〈36
    阿難稱譽品〉（大正25，474a22-25）、卷69〈47
    兩不和合品〉（大正25，538c6-7）。

[^47]: 〔師〕－【聖】。（大正25，540d，n.4）

[^48]: 或羞＝戒著【聖】【聖乙】。（大正25，540d，n.5）

[^49]: 似＝妙【聖乙】。（大正25，540d，n.6）

[^50]: （如）＋好【聖乙】。（大正25，540d，n.7）

[^51]: 〔波羅蜜〕－【宋】【元】【明】【宮】【聖】。（大正25，540d，n.8）

[^52]: 誦＝讀【聖乙】。（大正25，540d，n.9）

[^53]: 亦是＝是亦【聖】【聖乙】。（大正25，540d，n.10）

[^54]: 〔師〕－【宋】【元】【明】【宮】。（大正25，540d，n.11）

[^55]: 罪＝羅【聖】【聖乙】。（大正25，540d，n.12）

[^56]: （法）＋事【聖乙】【石】。（大正25，540d，n.13）

[^57]: 〔不〕－【聖】，（行）＋不【聖乙】。（大正25，540d，n.14）

[^58]: 讀誦＝誦讀【石】。（大正25，540d，n.15）

[^59]: 直＝真【聖】【聖乙】。（大正25，540d，n.16）

[^60]: （有）＋時【聖乙】。（大正25，540d，n.17）

[^61]: 解＝能【聖】。（大正25，540d，n.18）

[^62]: 讀誦＝誦讀【宋】【元】【明】【宮】。（大正25，540d，n.19）

[^63]: 雖得實相，不能誦讀。（印順法師，《大智度論筆記》〔E020〕p.319）

[^64]: 導＝道【宋】【元】【明】【宮】【聖】。（大正25，540d，n.20）

[^65]: 〔欲〕－【宋】【元】【明】【宮】【聖】。（大正25，540d，n.21）

[^66]: 受法＝受【宮】【聖乙】【石】，〔受法〕－【聖】。（大正25，540d，n.22）

[^67]: 參見《大智度論》卷69〈47 兩不和合品〉（大正25，540a）。

[^68]: 化＝導【聖乙】【石】。（大正25，540d，n.23）

[^69]: 〔或〕－【聖乙】【石】。（大正25，540d，n.24）

[^70]: 邪＝耶【聖】。（大正25，540d，n.25）

[^71]: 〔行〕－【聖】。（大正25，540d，n.26）

[^72]: 〔合〕－【聖乙】。（大正25，540d，n.27）

[^73]: 〔切上......次〕七字－【聖乙】。（大正25，540d，n.28）

[^74]: 〔正〕－【聖乙】。（大正25，540d，n.29）

[^75]: 參見《大智度論》卷69〈47 兩不和合品〉（大正25，539a28-b16）。

[^76]: 〔都〕－【聖乙】。（大正25，540d，n.30）

[^77]: 且＝但【宋】【元】【明】【宮】【聖】【聖乙】。（大正25，540d，n.31）

[^78]: 《大品經義疏》卷8：「\^次一人毀三惡道，一人讚諸天及二乘，壞其大乘心，亦是失也。\^\^」（卍新續藏24，295c19-20）

[^79]: 聚＝取【聖】。（大正25，540d，n.32）

[^80]: 多有＝有多【聖乙】【石】。（大正25，540d，n.33）

[^81]: 將＝持【聖】【聖乙】，＝侍【石】。（大正25，540d，n.34）

[^82]: 進止：1.進退。2.舉止，行動。（《漢語大詞典》（十），p.980）

[^83]: 法＝汝【聖】。（大正25，540d，n.36）

[^84]: 〔不聽......意〕十七字－【聖乙】。（大正25，540d，n.37）

[^85]: 謂＝諸【聖】。（大正25，540d，n.38）

[^86]: 財＝則【聖乙】。（大正25，540d，n.39）

[^87]: 養＝故【宋】【元】【明】【宮】【聖】。（大正25，540d，n.40）

[^88]: （是）＋則【石】。（大正25，540d，n.41）

[^89]: 薄＝輕【聖乙】。（大正25，540d，n.42）

[^90]: 經嶮＝逕險【聖乙】。（大正25，540d，n.43）

[^91]: 亦＝二【聖乙】。（大正25，540d，n.44）

[^92]: 羞＝著【聖】。（大正25，540d，n.45）

[^93]: 串（\^ㄍㄨㄢˋ\^\^）：1.習慣。楊倞注："串，習也。"（《漢語大詞典》（一），p.623）

[^94]: 任涉＝住法【聖乙】。（大正25，540d，n.46）

[^95]: 諳＝諸【聖】【聖乙】【石】。（大正25，540d，n.47）

[^96]: 稱＝講【聖乙】。（大正25，540d，n.48）

[^97]: 美＝義【聖】。（大正25，540d，n.49）

[^98]: 〔時〕－【宋】【元】【明】【聖】【聖乙】【石】。（大正25，540d，n.50）

[^99]: 慮＝惠【聖乙】。（大正25，540d，n.51）

[^100]: 〔謂〕－【聖乙】【石】。（大正25，540d，n.52）

[^101]: 飲食＝欲食【宋】【宮】。（大正25，540d，n.53）

[^102]: 彼＋（國）【聖】。（大正25，540d，n.54）

[^103]: 勿＝無【石】。（大正25，540d，n.55）

[^104]: 〔好〕－【聖乙】。（大正25，540d，n.56）

[^105]: 至＝去【聖】。（大正25，540d，n.57）

[^106]: 護＝誰【石】。（大正25，541d，n.1）

[^107]: 枉＝抂【聖】，＝往【聖乙】。（大正25，541d，n.2）

[^108]: 樂著＝著樂【聖乙】【石】。（大正25，541d，n.3）

[^109]: 卷第七十二終【聖乙】，合＋（摩訶行經卷第七十二）【聖乙】。（大正25，541d，n.4）

[^110]: 卷第七十三首【聖乙】，（摩訶般若波羅蜜品四十六之二，七十三）＋經【聖乙】。（大正25，541d，n.5）

[^111]: 〔是〕－【宋】【元】【明】【宮】＊，【聖】
    \[＊1\]。（大正25，541d，n.6）

[^112]: 墮＝隨【聖】＊。（大正25，541d，n.7）

[^113]: （兩）＋不【聖】【聖乙】【石】。（大正25，541d，n.8）

[^114]: 深＝成【宋】【元】【宮】【聖】，（成）＋深【聖乙】。（大正25，541d，n.9）

[^115]: 《大般若波羅蜜多經》卷441〈45 不和合品〉：

    > \^佛言：「善現！有諸惡魔作苾芻像，至菩薩所方便破壞，令其毀厭甚深般若波羅蜜多，不得書寫、受持、讀誦、修習、思惟、為他演說，謂作是言：『汝所習誦無相經典非真般若波羅蜜多，我所習誦有相經典是真般若波羅蜜多。』作是語時，有諸菩薩未得受記，便於般若波羅蜜多而生疑惑，由疑惑故便於般若波羅蜜多而生毀厭，由毀厭故遂不書寫、受持、讀誦、修習、思惟、為他演說甚深般若波羅蜜多，當知是為菩薩魔事。」\^\^（大正7，222a8-17）

[^116]: 〔作〕－【宮】【聖】【聖乙】【石】。（大正25，541d，n.10）

[^117]: 際＝除【聖】。（大正25，541d，n.11）

[^118]: （得）＋辟【宋】【元】【明】【宮】【聖】。（大正25，541d，n.12）

[^119]: 〔兩〕－【宋】【元】【明】【宮】。（大正25，541d，n.13）

[^120]: 《大般若波羅蜜多經》卷441〈45 不和合品〉：

    > \^復次，善現！有諸惡魔作苾芻像，至菩薩所語菩薩言：「若諸菩薩行此般若波羅蜜多，唯證實際得預流果，若一來果、若不還果、若阿羅漢果、若獨覺菩提，終不能證無上佛果，何緣於此唐設劬勞？」菩薩既聞，便不書寫、受持、讀誦、修習、思惟、為他演說甚深般若波羅蜜多，當知是為菩薩魔事。\^\^（大正7，222a17-23）

[^121]: 〔菩薩〕－【宋】【元】【明】【宮】【聖】。（大正25，541d，n.14）

[^122]: 而＝速【聖】。（大正25，541d，n.15）

[^123]: 《大般若波羅蜜多經》卷441〈45 不和合品〉：

    > \^復次，善現！住菩薩乘諸善男子、善女人等，書寫、受持、讀誦、修習、思惟、演說如是般若波羅蜜多甚深經時，有持二乘相應經典，至菩薩所作如是言：「此是如來真實所說，學此法者速證無上正等菩提。」如是亦名魔事留難，菩薩於中應諦覺察而遠離之。\^\^（大正7，222b15-21）

[^124]: 空＋（外空）【聖乙】【石】。（大正25，541d，n.16）

[^125]: 用＝由【聖乙】。（大正25，541d，n.17）

[^126]: 〔形〕－【宋】【宮】。（大正25，541d，n.18）

[^127]: 《大般若波羅蜜多經》卷441〈45 不和合品〉：

    > \^復次，善現！有諸惡魔作苾芻像，至菩薩所宣說**二乘所學所行內外空等**，或四念住、四正斷、四神足、五根、五力、七等覺支、八聖道支，或三解脫門等，說是法已謂菩薩言：「大士當知！且依此法精勤修學，取預流果、若一來果、若不還果、若阿羅漢果、若獨覺菩提，遠離一切生老病死，何用無上正等菩提？」由此因緣，令是菩薩不得書寫、受持、讀誦、修習、思惟、為他演說甚深般若波羅蜜多，當知是為菩薩魔事。\^\^（大正7，222b21-c1）

[^128]: 貪著＝因緣【宋】【元】【明】【聖乙】【石】。（大正25，541d，n.19）

[^129]: 減＝咸【聖】＊。（大正25，541d，n.20）

[^130]: 婆＝波【聖】。（大正25，541d，n.21）

[^131]: 《大般若波羅蜜多經》卷441〈45
    不和合品〉：「\^復次，善現！有諸惡魔作佛形像，身真金色，常光一尋，具三十二大丈夫相，八十隨好圓滿莊嚴，至菩薩所，菩薩見之深生愛著，由斯退減一切相智，不獲聽聞、書寫、受持、讀誦、修習、思惟、演說甚深般若波羅蜜多，當知是為菩薩魔事。\^\^」（大正7，222c5-10）

[^132]: （1）從＝作【石】。（大正25，541d，n.22）

    > （2）印順法師，《大智度論》（標點版），p.2555亦為「作」。
    >
    > 另依《大般若波羅蜜多經》卷441〈45
    > 不和合品〉：「\^有諸惡魔化作佛像，苾芻圍繞宣說法要，至菩薩所。\^\^」（大正7，222c11-12）

[^133]: 〔多〕－【宋】【元】【明】【宮】【聖乙】。（大正25，541d，n.23）

[^134]: 〔乃至正憶念〕－【宮】。（大正25，541d，n.24）

[^135]: 《大般若波羅蜜多經》卷441〈45 不和合品〉：

    > \^復次，善現！有諸惡魔化作佛像，苾芻圍繞，宣說法要，至菩薩所，菩薩見之深生愛著，便作是念：「願我未來當成如來、應、正等覺，苾芻圍繞宣說法要，與今所見平等平等。」由斯退減一切相智，不獲聽聞、書寫、受持、讀誦、修習、思惟、演說甚深般若波羅蜜多，當知是為菩薩魔事。\^\^（大正7，222c10-16）

[^136]: 《大般若波羅蜜多經》卷441〈45
    不和合品〉：「\^復次，善現！有諸惡魔化作菩薩摩訶薩像，若百若千乃至無數，具無礙辯相好莊嚴，**自變其身作佛形像，為化菩薩摩訶薩眾宣說法要，**教修布施波羅蜜多乃至般若波羅蜜多，現如是相至菩薩所，菩薩見之深生愛著，由斯退減一切相智，不獲聽聞、書寫、受持、讀誦、修習、思惟、演說甚深般若波羅蜜多，當知是為菩薩魔事。\^\^」（大正7，222c16-24）

[^137]: 〔有〕－【聖乙】【石】。（大正25，541d，n.25）

[^138]: 《大般若波羅蜜多經》卷441〈45
    不和合品〉：「\^所以者何？善現！如是般若波羅蜜多甚深法中，色無所有不可得，受、想、行、識亦無所有不可得；......一切菩薩摩訶薩行無所有不可得，諸佛無上正等菩提亦無所有不可得。

    > 善現！若於是處，色無所有不可得，受、想、行、識亦無所有不可得，如是乃至一切菩薩摩訶薩行無所有不可得，諸佛無上正等菩提亦無所有不可得。則於是處，一切如來、應、正等覺及諸菩薩摩訶薩眾、獨覺、聲聞、諸異生類亦無所有不可得。何以故？善現！以一切法自性空故。\^\^」（大正7，222c24-223b27）

[^139]: 〔深〕－【宋】【宮】。（大正25，541d，n.26）

[^140]: 受＋（持）【聖乙】。（大正25，541d，n.27）

[^141]: 〔寶〕－【宮】【聖】【聖乙】。（大正25，541d，n.28）

[^142]: 般若珍寶，多賊多難。（印順法師，《大智度論筆記》〔E020〕p.319）

[^143]: 〔人〕－【聖乙】。（大正25，541d，n.29）

[^144]: 新＝雜【聖乙】。（大正25，541d，n.30）

[^145]: 〔深〕－【宋】【宮】。（大正25，541d，n.31）

[^146]: 《大般若波羅蜜多經》卷441〈45 不和合品〉：

    > \^佛言：「善現！如是！如是！如汝所說，有愚癡人為魔所使，住菩薩乘諸善男子、善女人等，書寫、受持、讀誦、修習、思惟、演說如是般若波羅蜜多甚深經時，為作留難。善現！彼愚癡者覺慧微昧，不能思議廣大佛法，未種善根，未於佛所發弘誓願，為惡知識之所攝受，薄福德故，自於般若波羅蜜多甚深經典不能書寫、受持、讀誦、修習、思惟、為他演說；新學大乘諸善男子、善女人等，書寫、受持、讀誦、修習、思惟、演說如是般若波羅蜜多甚深經時，為作留難。\^\^」（大正7，223c23-224a4）

[^147]: 是＝若【聖乙】。（大正25，541d，n.32）

[^148]: 禪＋（定）【聖乙】。（大正25，541d，n.33）

[^149]: 祐助：保佑，佐助。（《漢語大詞典》（七），p.843）

[^150]: 邪＝耶【聖】【聖乙】＊。（大正25，542d，n.1）

[^151]: 〔得〕－【聖乙】。（大正25，542d，n.2）

[^152]: 受＝授【明】。（大正25，542d，n.3）

[^153]: 廣＝魔【聖】【聖乙】【石】。（大正25，542d，n.4）

[^154]: （不）＋證【石】。（大正25，542d，n.5）

[^155]: 似＝以【聖乙】。（大正25，542d，n.6）

[^156]: 名＝多【聖】。（大正25，542d，n.7）

[^157]: 《正觀》（6），p.179：《大智度論》卷60（大正25，483a2-c14）。

[^158]: 雖＝離【聖】。（大正25，542d，n.8）

[^159]: 信心＝心信【聖乙】【石】。（大正25，542d，n.9）

[^160]: 煩惱：取相是魔事。（印順法師，《大智度論筆記》〔E002〕p.287）

[^161]: 價寶＝賈【聖乙】。（大正25，542d，n.10）

[^162]: 《正觀》（6），p.179：《大智度論》卷69（大正25，542a7-22）。

[^163]: 憎＝壞【聖】。（大正25，542d，n.11）

[^164]: 賊＝賤【聖】。（大正25，542d，n.12）

[^165]: 瓦石＝在色【聖】。（大正25，542d，n.13）

[^166]: 呰＝訾【宋】【元】【明】【宮】【聖】＊。（大正25，542d，n.14）

[^167]: 〔壞〕－【聖乙】。（大正25，542d，n.15）

[^168]: 〔故〕－【宋】【元】【明】【宮】。（大正25，542d，n.16）

[^169]: 但＝恒【聖】。（大正25，542d，n.17）

[^170]: 三＋（寶）【聖乙】【石】。（大正25，542d，n.18）

[^171]: 〔定〕－【聖乙】【石】。（大正25，542d，n.19）

[^172]: 軟＝濡【宮】【石】。（大正25，542d，n.20）

[^173]: 印順法師，《大智度論》（標點版），p.2561校勘：\^「相爾」疑為「法爾」\^\^。

[^174]: 初＋（心）【聖】。（大正25，542d，n.21）

[^175]: 身＋（命）【聖】。（大正25，542d，n.22）

[^176]: 繞＝嬈【聖乙】。（大正25，542d，n.23）

[^177]: 然＝燃【聖乙】。（大正25，542d，n.24）

[^178]: 念＋（釋四十六品竟）【聖乙】【石】。（大正25，542d，n.25）

[^179]: 但求般若，餘不足責。（印順法師，《大智度論筆記》〔E014〕p.310）

[^180]: 八＋（品上）【宋】，（上）【元】，（之上）【明】。（大正25，542d，n.27）

[^181]: （大智度論釋佛母品第四十八）十二字＝（大智度論釋第四十八品上佛母品）十四字【宮】，＝（大智度論釋第四十七品上報恩品）十四字【聖】，＝（摩訶般若波羅蜜佛母品四十七）十三字【聖乙】，＝（摩訶般若波羅蜜品第四十七佛母品）十五字【石】，〔大智度論〕－【明】。（大正25，542d，n.26）

[^182]: 〔若三十〕－【聖】【聖乙】。（大正25，542d，n.28）

[^183]: 安＋（隱）【聖乙】。（大正25，542d，n.29）

[^184]: 蚊＝蛟【宋】，＝蚤【宮】。（大正25，542d，n.30）

[^185]: 虻蛇蚖＝蠶蛇蛇【聖】。（大正25，542d，n.31）

[^186]: 《大般若波羅蜜多經》卷441〈46 佛母品〉：

    > \^復次，善現！如有女人生育諸子，若五、若十、二十、三十、四十、五十、或百、或千，其母遇病，諸子各別勤求醫療，皆作是念：「我母云何當得病愈，長壽安樂、身無眾苦、心離愁憂？」諸子爾時競設方便，求安樂具覆護母身，勿為蚊虻、蛇蝎、風熱、飢渴等觸之所侵惱，又以種種上妙樂具供養恭敬而作是言：「我母慈悲，生育我等，教示種種世間事業，我等豈得不報母恩！\^\^」（大正7，224c2-9）

[^187]: 是＝見【聖】＊。（大正25，542d，n.32）

[^188]: 《大般若波羅蜜多經》卷441〈46
    佛母品〉：「\^十方世界無量無數無邊如來、應、正等覺安隱住持現說法者，亦**以佛眼常觀護念甚深般若波羅蜜多**。何以故？善現！甚深般若波羅蜜多，能生十方無量無數無邊世界一切如來、應、正等覺所有佛法，又能與彼一切相智，能示世間諸法實相。由此因緣我等諸佛常以佛眼觀察護念甚深般若波羅蜜多，為報其恩不應暫捨。\^\^」（大正7，224c13-21）

[^189]: 〔如是〕－【宋】【元】【明】【宮】【聖】。（大正25，542d，n.33）

[^190]: 今＝令【聖】。（大正25，542d，n.34）

[^191]: 《大般若波羅蜜多經》卷441〈46
    佛母品〉：「\^善現！住菩薩乘諸善男子、善女人等，若能於此甚深般若波羅蜜多書寫、受持、讀誦、修習、思惟、演說，一切如來、應、正等覺常以佛眼觀察護念，令其身心恒得安樂，所修善業皆無留難。善現！住菩薩乘諸善男子、善女人等，若能於此甚深般若波羅蜜多書寫、受持、讀誦、修習、思惟、演說，十方世界一切如來、應、正等覺皆共護念，令於無上正等菩提永不退轉。\^\^」（大正7，225a26-b5）

[^192]: （1）《放光般若經》卷11〈49 大明品〉：

    > \^須菩提白佛言：「如世尊所說，般若波羅蜜者是菩薩之母，為世間之大明。世尊！^（1）^般若波羅蜜云何是菩薩之母？^（2）^云何是世間之大明？^（3）^云何出生諸佛？^（4）^云何為示現世間明？\^\^」（大正8，76b4-7）
    >
    > （2）《大般若波羅蜜多經》卷441〈46 佛母品〉：
    >
    > \^爾時，具壽善現白佛言：「世尊！如佛所說甚深般若波羅蜜多能生如來、應、正等覺一切佛法，能與如來、應、正等覺一切相智，能示世間諸法實相。世尊！^（1）^云何如是甚深般若波羅蜜多能生如來、應、正等覺一切佛法，^（2）^能與如來、應、正等覺一切相智，^（3）^能示世間諸法實相？^（4）^云何如來、應、正等覺從甚深般若波羅蜜多生？^（5）^云何諸佛說世間相？」\^\^（大正7，225b5-13）

[^193]: 〔是〕－【宋】【宮】。（大正25，543d，n.1）

[^194]: 《大般若波羅蜜多經》卷441〈46 佛母品〉：

    > \^佛言：「善現！甚深般若波羅蜜多能生如來、應、正等覺所有十力、四無所畏、四無礙解、大慈、大悲、大喜、大捨、十八佛不共法，廣說乃至一切相智。善現！如是等無量無邊如來功德，皆從如是甚深般若波羅蜜多而得生長，由得如是諸佛功德故名為佛。甚深般若波羅蜜多，能生、能與一切如來、應、正等覺如是佛法、一切相智，是故我說甚深般若波羅蜜多能生如來、應、正等覺一切佛法，能與如來、應、正等覺一切相智，亦說如來、應、正等覺從彼而生。」\^\^（大正7，225b13-23）

[^195]: 《大般若波羅蜜多經》卷441〈46
    佛母品〉：「\^善現！**甚深般若波羅蜜多能示世間諸法實相者，謂能示世間五蘊實相**；**一切如來、應、正等覺亦說世間五蘊實相**。\^\^」（大正7，225b23-25）

[^196]: 〔中〕－【聖】【宮】。（大正25，543d，n.2）

[^197]: 《大般若波羅蜜多經》卷441〈46 佛母品〉：

    > \^時，具壽善現白佛言：「世尊！云何如來應正等覺、甚深般若波羅蜜多說示世間五蘊實相？」\^\^（大正7，225b26-27）

[^198]: 〔五眾〕－【宋】【元】【明】【宮】。（大正25，543d，n.3）

[^199]: 減＝咸【聖乙】。（大正25，543d，n.4）

[^200]: 《大般若波羅蜜多經》卷441〈46 佛母品〉：

    > \^佛言：「善現！一切如來、應、正等覺甚深般若波羅蜜多，俱不說示五蘊有成有壞、有生有滅、有續有斷、有染有淨、有增有減、有入有出，俱不說示五蘊有過去有未來有現在、有善有不善有無記、有欲界繫有色界繫有無色界繫。」\^\^（大正7，225b28-c4）

[^201]: 〔相〕－【聖】。（大正25，543d，n.5）

[^202]: 壞＋（相如是示）【元】【明】【聖】【聖乙】。（大正25，543d，n.6）

[^203]: 性法＝法性【元】【明】【聖乙】。（大正25，543d，n.7）

[^204]: 《大般若波羅蜜多經》卷441〈46
    佛母品〉：「\^所以者何？善現！非空、無相、無願之法有成有壞、有生有滅、有續有斷、有染有淨、有增有減、有入有出、有過去有未來有現在、有善有不善有無記、有欲界繫有色界繫有無色界繫。善現！非無生、無滅、無造、無作、無性之法有成有壞、有生有滅、有續有斷、有染有淨、有增有減、有入有出、有過去有未來有現在、有善有不善有無記、有欲界繫有色界繫有無色界繫。\^\^」（大正7，225c4-11）

[^205]: 《大般若波羅蜜多經》卷441〈46
    佛母品〉：「\^善現！一切如來、應、正等覺甚深般若波羅蜜多，如是說示五蘊實相，此五蘊相即是世間，是故世間亦無成無壞、無生無滅、無續無斷、無染無淨、無增無減、無入無出、無過去無未來無現在、無善無不善無無記、無欲界繫無色界繫無無色界繫及無餘相。\^\^」（大正7，225c11-17）

[^206]: 色＝名【聖】。（大正25，543d，n.8）

[^207]: 〔無〕－【宋】【宮】。（大正25，543d，n.9）

[^208]: （種）＋智【宋】【元】【明】【宮】【聖】【石】。（大正25，543d，n.10）

[^209]: （種）＋智【元】【明】，智＋（種）【石】。（大正25，543d，n.11）

[^210]: 〔是〕－【宮】【聖】【聖乙】。（大正25，543d，n.12）

[^211]: 《大般若波羅蜜多經》卷441〈46
    佛母品〉：「\^復次，善現！一切如來、應、正等覺，皆依如是甚深般若波羅蜜多，普能證知無量無數無邊有情心行差別。然此般若波羅蜜多甚深義中，無有情亦無有情施設可得；無色亦無色施設可得，無受、想、行、識亦無受、想、行、識施設可得；......無一切智亦無一切智施設可得，無道相智、一切相智亦無道相智、一切相智施設可得。善現！一切如來、應、正等覺甚深般若波羅蜜多，如是說示世間實相。\^\^」（大正7，225c18-226a23）

[^212]: 《大般若波羅蜜多經》卷442〈46
    佛母品〉：「\^復次，善現！甚深般若波羅蜜多，不示現色，不示現受、想、行、識；......不示現一切智，不示現道相智、一切相智。何以故？善現！如是般若波羅蜜多甚深義中，甚深般若波羅蜜多尚無所有不可得，況有色、受、想、行、識乃至一切智、道相智、一切相智可得示現！\^\^」（大正7，226b7-c18）

[^213]: 〔想〕－【明】。（大正25，543d，n.13）

[^214]: （若）＋非【明】【聖乙】。（大正25，543d，n.14）

[^215]: （是）＋亂【聖】。（大正25，543d，n.15）

[^216]: 《大般若波羅蜜多經》卷442〈46
    佛母品〉：「\^復次，善現！一切有情三界五趣施設言說，若有色、若無色，若有想、若無想、若非有想非無想，若此世界、若餘十方無量無數無邊世界，是諸有情，若略心、若散心，或善、或不善、或無記，一切如來、應、正等覺依深般若波羅蜜多，皆如實知。\^\^」（大正7，226c19-24）

[^217]: 關於「\^云何知眾生攝心、亂心相\^\^」以下文句的說話者，於諸漢譯本中存有兩類。詳見：

    > 一、「須菩提說」：《大般若波羅蜜經‧初分》卷305（大正6，556a17-b18）；《大般若波羅蜜經‧第三分》（大正7，602b26-c23）；《大智度論》卷69（大正25，544b13-17）。
    >
    > 二、「佛說」：《小品般若波羅蜜經》卷5（大正8，557c18-23）；《放光般若經》卷11（大正8，76b25-c5）；《摩訶般若波羅蜜經》卷14〈48
    > 佛母品〉（大正8，323c19-23）；《大般若波羅蜜經》卷442（大正7，226c19-227a26）。

[^218]: 《大般若波羅蜜多經》卷442〈46
    佛母品〉：「\^善現！一切如來、應、正等覺依深般若波羅蜜多，由法性故，能如實知諸有情類略心、散心，或善、或不善、或無記。\^\^」（大正7，226c26-28）

[^219]: 故知＝知故【宋】【宮】，＝故智【聖】。（大正25，543d，n.16）

[^220]: 《大般若波羅蜜多經》卷442〈46 佛母品〉：

    > \^佛言：「善現！一切如來、應、正等覺依深般若波羅蜜多，如實知法性中法性尚無所有不可得，況有有情略心、散心，善、不善、無記而可得！善現！如是如來、應、正等覺依深般若波羅蜜多，由法性故，能如實知諸有情類略心、散心，或善、或不善、或無記。」\^\^（大正7，227a2-8）

[^221]: 盡＝書【聖】。（大正25，543d，n.17）

[^222]: 《大般若波羅蜜多經》卷442〈46
    佛母品〉：「\^善現！一切如來、應、正等覺依深般若波羅蜜多，由盡故、離染故、滅故、斷故、寂靜故、遠離故，能如實知諸有情類略心、散心，或善、或不善、或無記。\^\^」（大正7，227a13-16）

[^223]: 《大般若波羅蜜多經》卷442〈46 佛母品〉：

    > \^佛言：「善現！一切如來、應、正等覺依深般若波羅蜜多，能如實知彼諸有情有貪心如實性，非有貪心、非離貪心。何以故？如實性中，心、心所法尚無所有不可得，況有有貪心、離貪心可得！」\^\^（大正7，227b3-7）

[^224]: 〔則〕－【宋】【元】【明】【宮】。（大正25，543d，n.18）

[^225]: 不瞋心癡心＝癡心不瞋心【聖乙】【石】。（大正25，543d，n.20）

[^226]: 〔無〕－【聖】。（大正25，543d，n.21）

[^227]: 何＋（知）【聖乙】【石】。（大正25，543d，n.22）

[^228]: 知＝智【聖】＊ \[＊1 2 3\]。（大正25，543d，n.23）

[^229]: 《大般若波羅蜜多經》卷442〈46
    佛母品〉：「\^復次，善現！一切如來、應、正等覺依深般若波羅蜜多，能如實知彼諸有情有貪、瞋、癡心，非有貪、瞋、癡心，非離貪、瞋、癡心。何以故？如是二心不和合故。

    > 善現！一切如來、應、正等覺依深般若波羅蜜多，能如實知彼諸有情離貪、瞋、癡心，非離貪、瞋、癡心，非有貪、瞋、癡心。何以故？如是二心不和合故。善現！如是如來、應、正等覺依深般若波羅蜜多，能如實知彼諸有情有貪心、離貪心，有瞋心、離瞋心，有癡心、離癡心。\^\^」（大正7，227b28-c7）

[^230]: 〔誰〕－【宋】【元】【明】【宮】【聖】。（大正25，543d，n.24）

[^231]: 狹＝使【聖乙】。（大正25，543d，n.25）

[^232]: （亦）＋如【宋】【元】【明】【宮】。（大正25，543d，n.26）

[^233]: 《大般若波羅蜜多經》卷442〈46 佛母品〉：

    > \^佛言：「善現！一切如來、應、正等覺依深般若波羅蜜多，能如實知彼諸有情所有廣心，無廣無狹、無增無減、無去無來。所以者何？心之自性畢竟離故，非廣非狹、非增非減、非去非來。何以故？心之自性都無所有竟不可得，何廣、何狹？何增、何減？何去、何來？善現！如是如來、應、正等覺依深般若波羅蜜多，能如實知彼諸有情所有廣心。」\^\^（大正7，227c12-19）

[^234]: 〔相〕－【宋】【宮】。（大正25，543d，n.27）

[^235]: 《大般若波羅蜜多經》卷442〈46 佛母品〉：

    > \^佛言：「善現！一切如來、應、正等覺依深般若波羅蜜多，能如實知彼諸有情所有大心，無大無小、無去無來、無生無滅、無住無異、無染無淨。所以者何？心之自性畢竟離故，佛不見彼有大有小、有去有來、有生有滅、有住有異、有染有淨。何以故？心之自性都無所有竟不可得，何大、何小？何去、何來？何生、何滅？何住、何異？何染、何淨？善現！如是如來、應、正等覺依深般若波羅蜜多，能如實知彼諸有情所有大心。」\^\^（大正7，227c23-228a4）

[^236]: 《大般若波羅蜜多經》卷442〈46 佛母品〉：

    > \^佛言：「善現！一切如來、應、正等覺依深般若波羅蜜多，能如實知彼諸有情所有無量心，非有量非無量、非住非不住、非去非不去。所以者何？心之自性畢竟離故。佛不見彼有量有無量、有住有不住、有去有不去。何以故？無量心性無所依止，如何可說有量有無量、有住有不住、有去有不去？此心自性既無所依亦無所有竟不可得，何有量、何無量？何住、何不住？何去、何不去？善現！如是如來、應、正等覺依深般若波羅蜜多，能如實知彼諸有情所有無量心。」\^\^（大正7，228a8-18）

[^237]: 《大般若波羅蜜多經》卷442〈46 佛母品〉：

    > \^佛言：「善現！一切如來、應、正等覺依深般若波羅蜜多，能如實知彼諸有情所有無見、無對心皆無心相。何以故？以一切心自相空故。善現！如是如來、應、正等覺依深般若波羅蜜多，能如實知彼諸有情所有無見、無對心。」\^\^（大正7，228a23-28）

[^238]: 《大般若波羅蜜多經》卷442〈46 佛母品〉：

    > \^「復次，善現！一切如來、應、正等覺依深般若波羅蜜多，能如實知諸有情類所有無色不可見心。」
    >
    > 時，具壽善現白佛言：「世尊！云何如來、應、正等覺依深般若波羅蜜多，能如實知彼諸有情所有無色不可見心？」
    >
    > 佛言：「善現！一切如來、應、正等覺依深般若波羅蜜多，能如實知彼諸有情所有無色不可見心，**諸佛五眼皆不能見**。何以故？以一切心自性空故。善現！如是如來、應、正等覺依深般若波羅蜜多，能如實知彼諸有情所有無色不可見心。」\^\^（大正7，228a28-b9）

[^239]: 《正觀》（6），p.179：《大智度論》卷69（大正25，541c23-542a6）。

[^240]: 陀＝多【宋】【元】【明】【宮】【石】。（大正25，544d，n.1）

[^241]: （喜）＋書【聖】。（大正25，544d，n.2）

[^242]: 壞＝故【聖】。（大正25，544d，n.3）

[^243]: 〔諸〕－【聖乙】。（大正25，544d，n.4）

[^244]: 雖＝數【聖】。（大正25，544d，n.5）

[^245]: 止＝正【宋】【元】【明】【宮】【聖】【聖乙】。（大正25，544d，n.6）

[^246]: 「三事」指：^（1）^般若波羅蜜云何能生諸佛，^（2）^云何能示世間相，^（4）^云何諸佛說世間相。缺少對^（3）^「云何諸佛從般若波羅蜜生」之答。

[^247]: （有）＋異【聖乙】【石】。（大正25，544d，n.7）

[^248]: （作）＋法【聖】【石】。（大正25，544d，n.8）

[^249]: 枝＝被【聖】。（大正25，544d，n.9）

[^250]: 事＝法【元】【明】。（大正25，544d，n.10）

[^251]: 大小說異。（印順法師，《大智度論筆記》〔E014〕p.310）

[^252]: （廣）＋說【聖】【聖乙】【石】。（大正25，544d，n.11）

[^253]: 〔不〕－【宋】【元】【明】【宮】。（大正25，544d，n.12）

[^254]: 餘＝敘【聖乙】。（大正25，544d，n.13）

[^255]: 〔若無色色〕－【石】。（大正25，544d，n.14）

[^256]: 無量＋（無量）【聖乙】，（無邊）【石】。（大正25，544d，n.15）

[^257]: 案：對照經文，此句之發話者為釋尊。

[^258]: 實相智慧知攝心亂心。（印順法師，《大智度論筆記》〔E020〕p.319）

[^259]: **實相**：諸法畢竟空。（印順法師，《大智度論筆記》［E001］p.284）

[^260]: 自＝白【聖乙】。（大正25，544d，n.16）

[^261]: 億＝憶【宋】【元】【明】【宮】。（大正25，544d，n.17）

[^262]: **畢竟空中云何知一切心**：空性叵得。佛住實相故知。（印順法師，《大智度論筆記》〔E014〕p.310）

[^263]: 實＋（知）【聖】【聖乙】。（大正25，544d，n.18）

[^264]: （後）＋次【聖】【聖乙】，次＋（第）【聖】【聖乙】【石】。（大正25，544d，n.19）

[^265]: 〔見〕－【聖】。（大正25，544d，n.20）

[^266]: 參見《大智度論》卷70〈48 佛母品〉（大正25，545b7-11）。

[^267]: 以＝已【聖乙】。（大正25，544d，n.21）

[^268]: 伏斷。（印順法師，《大智度論筆記》〔E020〕p.319）

[^269]: 〔滅〕－【宋】【宮】。（大正25，544d，n.22）

[^270]: 想＝相【聖】。（大正25，544d，n.23）

[^271]: 念＝今【元】【明】【宮】【石】。（大正25，544d，n.24）

[^272]: 門＝問【宮】。（大正25，544d，n.25）

[^273]: 畢竟空中知他心。（印順法師，《大智度論筆記》〔E020〕p.319）

[^274]: 心＋（染心）【聖】，（無染心）【聖乙】【石】。（大正25，544d，n.26）

[^275]: 〔心〕－【聖】。（大正25，544d，n.27）

[^276]: 時＝解【聖】。（大正25，544d，n.28）

[^277]: 待＝侍【聖】。（大正25，544d，n.29）

[^278]: ┌染心不可得故，如實知染心

    > 如實知染無染 ┴染不染不可得故，如實知無染心
    > （印順法師，《大智度論筆記》［B025］p.161）

[^279]: 知＝如【聖】。（大正25，544d，n.30）

[^280]: 減差＝咸善【聖】。（大正25，544d，n.31）

[^281]: 〔自〕－【宋】【元】【明】【宮】。（大正25，544d，n.32）

[^282]: 減＝咸【聖乙】。（大正25，544d，n.33）

[^283]: 《正觀》（6），p.180：《大智度論》卷20（大正25，209a29-b21）。

[^284]: （1）《大智度論》卷6〈1
    序品〉：「\^鏡中像從因緣生，有面、有鏡、有持鏡人、有明──是事和合故像生。\^\^」（大正25，104c19-21）

    > （2）《大智度論》卷52〈25 十無品〉：
    >
    > \^譬如有眼、有色、有明、有空、有欲見心等諸因緣和合生眼識，是中不得言「眼是見者、若識是見者、若色是見者、若明是見者」。若是眼、色、識等各各不得有所見，和合中亦不應有見。以是故，見法畢竟空。\^\^（大正25，434b13-18）

[^285]: 所＝此【聖乙】。（大正25，545d，n.1）

[^286]: 等＋（處）【宋】【元】【明】【宮】。（大正25，545d，n.2）

[^287]: 肉＝空【聖】【聖乙】。（大正25，545d，n.3）

[^288]: （1）覺＝學【宋】【元】【明】【宮】【聖】【聖乙】。（大正25，545d，n.4）

    > （2）案：《大正藏》原作「覺」，今依【宋】【元】【明】【宮】【聖】【聖乙】作「學」。

[^289]: 〔所〕－【宋】【元】【明】【宮】。（大正25，545d，n.5）

[^290]: 《正觀》（6），p.180：

    > 「我不可得」：《大智度論》卷12（大正25，148b-150a）、卷42（大正25，364c21-365a15，368c28-369a24）又參見：1、《大智度論》卷35〈3
    > 習相應品〉（大正25，319b6-c21），2、《大智度論》卷41〈7
    > 三假品〉（大正25，357a-360c），3、《大智度論》卷45〈14
    > 斷見品〉（大正25，384b11-c28），4、《大智度論》卷52〈25
    > 十無品〉（大正25，430b3-432a23）。

[^291]: 憶想＝憶念【聖乙】。（大正25，545d，n.6）

[^292]: 見，不見。（印順法師，《大智度論筆記》〔E020〕p.319）

[^293]: 作＋（相）【聖乙】【石】。（大正25，545d，n.7）
