【經】 ^jin-81-1

須菩提白佛言：「世尊！云何菩薩摩訶薩住羼提波羅蜜取檀波羅蜜？」 ^jin-81-2

佛言：「菩薩從初發心乃至坐[^2]道場，於其中間，若一切眾生來瞋恚罵詈、若節節支解，菩薩住於忍辱，作是念：『我應布施一切眾生，不應不與；是眾生須食與食、須飲與飲，乃至資生所須，盡皆與之。 ^jin-81-3

持是功德與一切眾生共之，迴向阿耨多羅三藐三菩提。』是菩薩迴向時不生二心：誰迴向者？迴向何處？ ^jin-81-4

是為菩薩住羼提波羅蜜取檀波羅蜜。」 ^jin-81-5

「世尊！云何菩薩摩訶薩住羼提波羅蜜取尸羅波羅蜜？」 ^jin-81-6

佛言：「菩薩從初發心乃至坐道場，於其中間，終不奪他命、不與不[^3]取，乃至不邪見，亦不貪聲聞、辟支佛地。 ^jin-81-7

持是功德與一切眾生共之，迴向阿耨多羅三藐三菩提。是菩薩迴向時三種心不生[^4]：誰迴向阿耨多羅三藐三菩提？用何法迴向？迴向何處？ ^jin-81-8

是為菩薩住羼提波羅蜜取尸羅波羅蜜。」 ^jin-81-9

「世尊！云何菩薩摩訶薩住羼提波羅蜜取毘梨耶波羅蜜？」 ^jin-81-10

\`2330\`佛言：「菩薩住羼提波羅蜜生精進，作是念：『我當往一由旬[^5]，若十由旬、百千萬億由旬，過一世界[^6]乃至過百千萬億世界，乃至教一人令持五戒，何況令得須陀洹果乃至阿羅漢果、辟支佛道、阿耨多羅三藐三（626b）菩提！持是功德與一切眾生共之，迴向阿耨多羅三藐三菩提。 ^jin-81-11

是為菩薩住羼提波羅蜜取毘梨耶波羅蜜。」[^7] ^jin-81-12

「世尊！云何菩薩摩訶薩住羼提波羅蜜取禪波羅蜜？」 ^jin-81-13

佛言：「菩薩住羼提波羅蜜，離欲、離惡不善法，有覺有觀，離生喜樂，入初禪，乃至入第四禪[^8]。是諸禪中淨心、心數法，皆迴向薩婆若；迴向時，是菩薩諸禪及禪支[^9]皆不可得。 ^jin-81-14

是為菩薩住羼提波羅蜜取禪波羅蜜。」[^10] ^jin-81-15

「世尊！云何菩薩摩訶薩住羼提波羅蜜取般若波羅蜜？」 ^jin-81-16

佛言：「菩薩住羼提波羅蜜，觀諸法若離相、若寂滅相、若無盡相，不以寂滅[^11]相作證，乃至坐道場，得一切種智；從道場起，便轉法輪。 ^jin-81-17

是為菩薩住羼提波羅蜜取般若波羅蜜，不取不[^12]捨故。」[^13] ^jin-81-18

須菩提白佛言：「世尊！云何菩薩摩訶薩住毘梨耶波羅蜜取檀波羅蜜？」 ^jin-81-19

佛告須菩提：「菩薩住毘梨耶波羅蜜，身心精進，不懈不息[^14]，作是念：『我必應當得阿耨多羅三藐三菩提，不應不得。』 ^jin-81-20

是菩薩為利益眾生故，往一由旬、若百千萬億由旬，若過一世界、若過十世界[^15]、若過百千萬億世界，住毘梨耶波羅蜜中，若不能[^16]得一人教令入佛道中、若聲聞道中、若辟支佛道中，或得一人教令行十善道，精進不懈，法施及以財施令具足。 ^jin-81-21

持是功德與眾生共之，迴向阿耨多羅三藐三菩提，不迴向聲聞、辟支佛地。 ^jin-81-22

是為菩薩住毘梨耶波羅蜜取檀波羅蜜。」[^17] ^jin-81-23

「世尊！云何菩薩摩訶薩住毘梨耶波羅蜜取尸羅波羅蜜？」 ^jin-81-24

佛言：「菩薩住毘梨耶波羅蜜，從初發意乃至坐道場，自不殺生，不教他（626c）殺，讚不殺生法，歡喜讚歎不殺生者；乃至自遠離邪見，教他遠離邪見，讚不邪見法，歡喜讚歎不邪見者。 ^jin-81-25

是菩薩住[^18]尸羅波羅蜜因緣，不求欲界、色界、無色界福，不求聲聞、辟支佛地。 ^jin-81-26

持是功德與眾生共之，迴向阿耨多羅三藐三菩提，不生三種心：不見迴向者，不見迴向法，不見迴向處。 ^jin-81-27

是為菩薩住毘梨耶波羅蜜取尸羅波羅蜜。」 ^jin-81-28

「世尊！云何菩薩摩訶薩住毘梨耶波羅蜜取羼提波羅蜜？」 ^jin-81-29

佛言：「菩薩住毘梨耶波羅蜜，從初發意乃至坐道場，於其中間，若人、若非人來節\`2332\`節支解，菩薩作是念：『割我者誰？截我者誰？奪我者誰？』復作是念：『我大得善利，我為眾生故受身，眾生還自來取。』 ^jin-81-30

是時菩薩正憶念諸法實相。 ^jin-81-31

持是功德與眾生共之，迴向阿耨多羅三藐三菩提，不向聲聞、辟支佛地。 ^jin-81-32

是為菩薩住毘梨耶波羅蜜取羼提波羅蜜。」[^19] ^jin-81-33

「世尊！云何菩薩摩訶薩住毘梨耶波羅蜜取禪波羅蜜？」 ^jin-81-34

佛言：「菩薩住毘梨耶波羅蜜，離欲、離惡不善法，有覺有觀，離生喜樂，入初禪，第二、第三、第四禪，入慈、悲、喜、捨，乃至入非有想非無想處。 ^jin-81-35

持是禪、無量心[^20]、無色定，不受果報，生於利益眾生之處，以六波羅蜜成就眾生，所謂檀波羅蜜乃至般若波羅蜜；從一佛土[^21]至一佛土，親近供養諸佛，種善根。 ^jin-81-36

是為菩薩住毘梨耶波羅蜜取禪波羅蜜。」[^22] ^jin-81-37

「世尊！云何菩薩摩訶薩住毘梨耶波羅蜜取般若波羅蜜？」 ^jin-81-38

佛言：「菩薩住毘梨耶波羅蜜，不見檀波羅蜜法，不見檀波羅蜜相；乃至不見禪波羅蜜法，不見禪波羅蜜相；（627a）四念處乃至一切種智，亦不見法，亦不見相。不[^23]見一切法，非法、非非法；於一切[^24]法中無所著。是菩薩所作如所言。 ^jin-81-39

\`2333\`是為菩薩住毘梨耶波羅蜜取般若波羅蜜。」[^25] ^jin-81-40

須菩提白佛言：「世尊！云何菩薩摩訶薩住禪波羅蜜取檀波羅蜜？」 ^jin-81-41

佛言：「菩薩摩訶薩住禪波羅蜜，離諸欲、離惡不善法，有覺有觀，離生喜樂，入初禪，第二、第三、第四禪，入慈、悲、喜、捨，乃至入[^26]非有想非無想處；住禪波羅蜜中，心不亂，行二施以施眾生：法施、財施；自行二施，教他[^27]行二施，讚歎二施法，歡喜讚歎行二施者。 ^jin-81-42

持是功德與眾生共之，迴向阿耨多羅三藐三菩提，不向聲聞、辟支佛地。 ^jin-81-43

是為菩薩住禪波羅蜜取檀波羅蜜。」 ^jin-81-44

「世尊！云何菩薩摩訶薩住禪波羅蜜取尸羅波羅蜜？」 ^jin-81-45

佛言：「菩薩住禪波羅蜜，不生婬欲、瞋恚、愚癡心，不生惱他心，但修行[^28]一切智相應心。 ^jin-81-46

持是功德與眾生共之，迴向阿耨多羅三藐三菩提，不向聲聞、辟支佛地。 ^jin-81-47

是為菩薩住禪波羅蜜取尸羅波羅蜜。」 ^jin-81-48

「世尊！云何菩薩摩訶薩住禪波羅蜜取羼提波羅蜜？」 ^jin-81-49

佛言：「菩薩住禪波羅蜜，觀色如聚沫，觀受如泡，觀想如野馬，觀行如芭蕉，觀識如幻；作是觀時，見五眾無堅固相，作是念：『割我者誰？截我者誰？誰受、誰想、誰行、誰識？誰罵者？誰受罵者？誰生瞋恚？』 ^jin-81-50

\`2334\`是為菩薩住禪波羅蜜取羼提波羅蜜。」 ^jin-81-51

「世尊！云何菩薩摩訶薩住禪波羅蜜取毘梨耶波羅蜜？」 ^jin-81-52

佛言：「菩薩住禪波羅蜜，離欲、離惡不善法，有覺有觀，離生喜樂，入初禪，第二、第三、第四禪；是諸禪及支，取相，生（627b）種種神通── ^jin-81-53

履水如地，入地如水，如先說。 ^jin-81-54

天耳聞二種聲──若天、若人。 ^jin-81-55

知他心──若攝心、若亂心，乃至有上心、無上心。 ^jin-81-56

憶種種宿命，如先說。 ^jin-81-57

以天眼淨過人眼，見眾生乃至如業受報，如先說。[^29] ^jin-81-58

菩薩住是五神通，從一佛世界[^30]至一佛世界，親近供養諸佛，種善根，成就眾生，淨佛世界[^31]。 ^jin-81-59

持是功德與眾生共之，迴向阿耨多羅三藐三菩提。 ^jin-81-60

是為菩薩住禪波羅蜜取毘梨耶波羅蜜。」[^32] ^jin-81-61

「世尊！云何菩薩摩訶薩住禪波羅蜜取般若波羅蜜？」 ^jin-81-62

佛言：「菩薩住禪波羅蜜，不得色，不得受、想、行、識；不得檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜，不得般若波羅蜜；不得四念處，乃至不得一切種智；不得有為性，不得無為性。不得故不作，不作故不生，不生故不滅。 ^jin-81-63

何以故？有佛、無佛，是如、法相、法性常住、不生不滅。 ^jin-81-64

常一心應[^33]薩婆若行。 ^jin-81-65

是為菩薩住禪波羅蜜取般若波羅蜜。[^34] ^jin-81-66

須菩提白佛言：「世尊！云何菩薩摩訶薩住般若波羅蜜取檀波羅蜜？」 ^jin-81-67

佛言：「菩薩住般若波羅蜜，內空、內空不可得，外空、外空不可得，內外空、內外空不可得，空空、空空不可得，乃至一切法空、一切法空不可得。 ^jin-81-68

菩薩住是十四空[^35]中，不得色相若空、若不空，不得受、想、行、識相若空、若不空，\`2336\`不得四念處若空、若不空，乃至不得阿耨多羅三藐三菩提若空、若不空，不得有為性[^36]、無為性若空、若不空。 ^jin-81-69

是菩薩摩訶薩如是住般若波羅蜜中，有所布施──若飲食、衣服、種種資生之具，觀是布施空。何等空？施者、受者及財物空，不令（627c）慳著心生。 ^jin-81-70

何以故？菩薩摩訶薩行般若波羅蜜，從初發意乃至坐道場，無有妄想分別。[^37]如諸佛得阿耨多羅三藐三菩提時，無慳著心；菩薩摩訶薩亦如是，行般若波羅蜜時，無慳著心。 ^jin-81-71

是菩薩所可尊者，般若波羅蜜。[^38] ^jin-81-72

是為菩薩住般若波羅蜜取檀波羅蜜。」 ^jin-81-73

「世尊！云何菩薩摩訶薩住般若波羅蜜取尸羅波羅蜜？」 ^jin-81-74

佛言：「菩薩住般若波羅蜜，不生聲聞、辟支佛心。 ^jin-81-75

何以故？是菩薩，聲聞、辟支佛地不可得，趣向聲聞、辟支佛心亦不可得。 ^jin-81-76

是菩薩摩訶薩從初發意乃至坐道場，於其中間，自不殺生，不教他殺生[^39]，讚不殺生法，歡喜讚歎不殺生者；乃至自不邪見，不教他邪見，讚不邪見法，歡喜讚歎不邪見者。 ^jin-81-77

以是持戒[^40]無法可取──若聲聞、若辟支佛地，何況餘法！ ^jin-81-78

是為菩薩住般若波羅蜜取尸羅波羅蜜。」 ^jin-81-79

「世尊！云何菩薩摩訶薩住般若波羅蜜取羼提波羅蜜？」 ^jin-81-80

佛言：「菩薩住般若波羅蜜，隨順法忍生，作是念：『此法中無有法──若起、若滅，若生、若死，若受罵詈、若受惡口，若割、若截，若破、若縛、若打、若殺。』[^41] ^jin-81-81

是菩薩從初發意乃至坐道場，若一切眾生來罵詈惡口、刀杖瓦石、割截傷害，心不動，作是念：『甚可怪！此諸法中無有法受罵詈、惡口、割截、傷害者，而眾生受[^42]苦惱！』[^43] ^jin-81-82

是為菩薩住般若波羅蜜取羼提波羅蜜。」 ^jin-81-83

「世尊！云何菩薩摩訶薩住般若波羅蜜取毘梨耶波羅蜜？」 ^jin-81-84

佛言：「菩薩住般若波羅蜜，為眾生說法，令行檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜，教令行四念（628a）處乃至八聖道分，令得須陀洹果、斯陀含、阿那含、阿羅漢果、辟支佛道，令得阿耨多羅三藐三菩提。 ^jin-81-85

不住有為性中，不住無為性[^44]中。 ^jin-81-86

是為菩薩住般若波羅蜜取毘梨耶波羅蜜。」[^45] ^jin-81-87

「世尊！云何菩薩摩訶薩住般若波羅蜜取禪波羅蜜？」 ^jin-81-88

佛言：「菩薩住般若波羅蜜，除諸佛三昧，入餘一切三昧──若聲聞三昧、若辟支佛三昧、若菩薩三昧，皆行、皆入。 ^jin-81-89

是菩薩住諸三昧，逆順出入八背捨[^46]。 ^jin-81-90

何等八？內有色相[^47]外觀色，是初背捨；內無色相外觀色，二背捨；淨背捨，身作證，三背捨；過一切色相，滅有對相，不念種種相故，入無量虛空處，四背捨；過一切虛空處，入無邊識處，五背捨；過一切識處，入無所有處，六背捨；過一切無所有處，入非有想非無想處，七背捨；過一切非有想非無想處，入滅受想處，八背捨。 ^jin-81-91

於是八背捨，逆順出入九次第定[^48]。 ^jin-81-92

何等九？離諸欲、離諸惡不善法，有覺有觀，離生喜樂，入初禪；乃至過非有想非無想處，入滅受想定[^49]。是名九次第定，逆順出入。 ^jin-81-93

是菩薩依八背捨、九次第定，入師子奮迅[^50]三昧[^51]。 ^jin-81-94

云何名師子奮迅三昧？須菩提！菩薩離欲[^52]、惡不善法，有覺有觀，離生喜樂，入初禪；乃至入滅受想定；從滅受想定起，還入非有想非無想處；從非有想非無想處起，乃至還入初禪。 ^jin-81-95

是菩薩依師子奮迅三昧，入超越三昧[^53]。 ^jin-81-96

云何為超越三昧[^54]？須菩提！ ^jin-81-97

菩薩離欲、離諸惡不善法，有覺有觀，離生喜樂，入初禪，從初禪起乃至入非有想非無想處；非有想非無想處起，入滅受想定。 ^jin-81-98

\`2339\`滅受想定起（628b）還入初禪，從初禪起入滅受想定；滅受想定起還入二禪，二禪起入滅受想定；滅受想定起入三禪，三禪起入滅受想定；滅受想定起入四禪，四禪起入滅受想定；滅受想定起入空[^55]處，空處起入滅受想定；滅受想定起入識處，識處起入滅受想定；滅受想定起入無所有處，無所有處起入滅受想定；滅受想定起入非有想非無想處，非有想非無想處起入滅受想定；滅受想定起入散心中，散心中起入滅受想定。 ^jin-81-99

滅受想定起還入散心中。 ^jin-81-100

散心中起入非有想非無想處，非有想非無想處起還住散心中；散心中起入無所有處，無所有處起住散心中；散心中起入識處，識處起住散心中；散心中起入空處，空處起住散心中；散心中起入第四禪，第四禪中起住散心中；散心中起入第三禪，第三禪中起住散心中；散心中起入第二禪，第二禪中起住散心中；散心中起入初禪，初禪中起住散心中。 ^jin-81-101

是為菩薩摩訶薩住超越三昧，得諸法等相。 ^jin-81-102

是為菩薩住般若波羅蜜取禪波羅蜜。」[^56] ^jin-81-103

---

[^1]: （大智度......一）十八字＝（大智度論卷八十一釋第六十八品下攝五品）十八字【宋】，＝（大智度論卷第八十一釋第六十八品下攝五品）十九字【宮】，＝（大智度論卷八十一釋攝五品第六十八下）十七字【元】，＝（大智度論卷八十一釋六度相攝品第六十八之下有本作攝五品）二十六字【明】，＝（大智度經論卷第八十一釋第六十七品下）十七字【聖】。（大正25，626d，n.1）

[^2]: 〔坐〕－【宋】【元】【明】【宮】。（大正25，626d，n.3）

[^3]: 〔不〕－【石】。（大正25，626d，n.4）

[^4]: 《大智度論疏》卷24：

「三種心不生」已下，所以上明二心，今云三種者，為作增數辯之。所以如此，在於上意亦非無三也。（卍新續藏46，915a20-21）

[^5]: 旬＝延【宮】【聖】。（大正25，626d，n.5）

[^6]: 世界＝國土【石】下同（大正25，626d，n.6）

[^7]: 《大般若波羅蜜多經》卷459〈67 相攝品〉：

善現！若菩薩摩訶薩安住安忍波羅蜜多，發起勇猛增上精進，常作是念：「若一有情在一踰繕那外，或十、或百乃至無量踰繕那外，或在一世界外，或十、或百乃至無量諸世界外，應可度者我必當往方便教化，令其受持或八學處、或五、或十、或具學處，或令安住淨觀、種姓、第八、預流、一來、不還、阿羅漢果、獨覺菩提，或令安住諸菩薩地，乃至無上正等菩提，尚不辭勞，況為教化無量無數無邊有情，皆令獲得利益安樂而當懈倦！」復持如是精進善根，以無所得而為方便，與諸有情同共迴向一切智智，於迴向時無二心轉，謂誰迴向？何所迴向？善現！是為菩薩摩訶薩安住安忍波羅蜜多攝取精進波羅蜜多。（大正7，318a2-15）

[^8]: 另參見《大智度論》卷17〈1 序品〉（大正25，186a4-186b23）、卷20〈1
序品〉（212a16-20）。

[^9]: 支＝枝【宋】【宮】【聖】【石】。（大正25，626d，n.7）

[^10]: 《大般若波羅蜜多經》卷459〈67
相攝品〉：「善現！若菩薩摩訶薩安住安忍波羅蜜多，攝心不亂、離欲惡不善法，有尋有伺，離生喜樂，入初靜慮，廣說乃至入滅想受定，是諸定中隨所生起心、心所法及諸善根一切合集，以無所得而為方便，與諸有情同共迴向一切智智，於迴向時無二心轉，謂誰迴向？何所迴向？善現！是為菩薩摩訶薩安住安忍波羅蜜多攝取靜慮波羅蜜多。」（大正7，318a16-23）

[^11]: 〔滅〕－【宮】。（大正25，626d，n.8）

[^12]: 不＝以【宮】。（大正25，626d，n.9）

[^13]: 《大般若波羅蜜多經》卷459〈67
相攝品〉：「善現！若菩薩摩訶薩安住安忍波羅蜜多，於諸法中住循法觀，雖以遠離行相，或以寂靜行相，或以無盡行相、或以永滅行相觀一切法，而於寂靜能不作證，乃至能坐妙菩提座，證得無上正等菩提，從此座起轉妙法輪，利益安樂諸有情眾。復持如是妙慧善根，以無所得而為方便，與諸有情同共迴向一切智智，於迴向時無二心轉，謂誰迴向？何所迴向？善現！是為菩薩摩訶薩安住安忍波羅蜜多攝取般若波羅蜜多。」（大正7，318a23-b4）

[^14]: （1）怠＝息【宋】【元】【明】【宮】【聖】【石】。（大正25，626d，n.10）

（2）《摩訶般若波羅蜜經》卷20〈68
攝五品〉：「身心精進，不懈不息。」（大正8，366b12）

（3）《大正藏》原作「怠」，今依《摩訶般若波羅蜜經》及《高麗藏》作「息」（第14冊，1187a6）。

[^15]: 〔若過十世界〕－【宋】【元】【明】【宮】【聖】【石】。（大正25，626d，n.11）

[^16]: 〔能〕－【宋】【元】【明】【宮】【聖】【石】。（大正25，626d，n.12）

[^17]: 《大般若波羅蜜多經》卷459〈67 相攝品〉：

佛告善現：「若菩薩摩訶薩安住精進波羅蜜多，身心精進曾無懈息，求諸善法亦無厭倦，每作是念：『我必應得一切智智，不應不得。』是菩薩摩訶薩為欲利樂一切有情，常發誓願：『若一有情在一踰繕那外，或十、或百乃至無量踰繕那外；或在一世界外，或十、或百乃至無量諸世界外，應可度者，我必當往方便教化，或令住聲聞乘，或令住獨覺乘，或令住無上乘，或令受行十善業道。如是皆以法施、財施而充足之，方便引攝。』復持如是布施善根，以無所得而為方便，與諸有情同共迴向一切智智，於迴向時無二心轉，謂誰迴向？何所迴向？善現！是為菩薩摩訶薩安住精進波羅蜜多攝取布施波羅蜜多。」（大正7，318b6-20）

[^18]: 住＝行【宮】【聖】【石】。（大正25，626d，n.13）

[^19]: 《大般若波羅蜜多經》卷459〈67 相攝品〉：

善現！若菩薩摩訶薩安住精進波羅蜜多，從初發心乃至安坐妙菩提座，於其中間人非人等競來惱觸，或復斫刺、斷割支節，隨意持去，菩薩爾時不作是念：「誰斫刺我？誰斷割我？誰復持去？」但作是念：「我今獲得廣大善利，彼諸有情為益我故，來割截我身分支節，然我本為一切有情而受此身，彼來自取己所有物而成我事。」菩薩如是審諦思惟諸法實相而修安忍，持此安忍波羅蜜多，不求聲聞、獨覺等地，以無所得而為方便，與諸有情同共迴向一切智智，於迴向時無二心轉，謂誰迴向？何所迴向？善現！是為菩薩摩訶薩安住精進波羅蜜多攝取安忍波羅蜜多。（大正7，318c1-14）

[^20]: 〔心〕－【宋】【元】【明】【宮】。（大正25，626d，n.14）

[^21]: 土＝國【石】。（大正25，626d，n.15）

[^22]: 《大般若波羅蜜多經》卷459〈67
相攝品〉：「善現！若菩薩摩訶薩安住精進波羅蜜多，勤修諸定，謂離欲惡不善法，有尋有伺，離生喜樂，入初靜慮，廣說乃至入第四靜慮；於諸有情起與樂想，作意入慈無量，廣說乃至入捨無量；於諸色中起厭麁想，作意入空無邊處定，廣說乃至入滅想受定。是菩薩摩訶薩雖修如是靜慮、無量、無色、滅定，而不攝取彼異熟果，但隨有情應可受化，作利樂處而於中生；既生彼已，用四攝事而攝取之，方便安立，令於布施乃至般若波羅蜜多精勤修學。是菩薩摩訶薩依諸靜慮起勝神通，從一佛國往一佛國，親近供養諸佛世尊，請問甚深諸法性相，精勤引發殊勝善根。持此善根以無所得而為方便，與諸有情同共迴向一切智智，於迴向時無二心轉，謂誰迴向？何所迴向？善現，是為菩薩摩訶薩安住精進波羅蜜多攝取靜慮波羅蜜多。」（大正7，318c14-319a2）

[^23]: 〔不〕－【宋】【元】【明】【宮】。（大正25，627d，n.1）

[^24]: 〔一切〕－【宋】【元】【明】【宮】。（大正25，627d，n.2）

[^25]: （1）《放光般若經》卷15〈69 六度相攝品〉：

佛言：「菩薩精進，不見五波羅蜜，亦不以相見，亦不以事見，亦不見三十七品，乃至薩云然亦無所見。亦不見諸法，亦不以事見，亦不以相見，亦不為法作巢窟，所語如所作。亦無有二。是為菩薩住於精進攝取般若波羅蜜。」（大正8，107c27-108a3）

（2）《大般若波羅蜜多經》卷459〈67
相攝品〉：「善現！若菩薩摩訶薩安住精進波羅蜜多，不見布施波羅蜜多乃至般若波羅蜜多若名、若事、若性、若相，不見四念住乃至八聖道支若名、若事、若性、若相，......不見一切智智若名、若事、若性、若相，如是乃至不見一切法若名、若事、若性、若相，於諸法中不起想念，無所執著，如說能作。復以如是所集善根，以無所得而為方便，與諸有情同共迴向一切智智，於迴向時無二心轉，謂誰迴向？何所迴向？善現！是為菩薩摩訶薩安住精進波羅蜜多攝取般若波羅蜜多。」（大正7，319a3-b2）

[^26]: 〔入〕－【宋】【元】【明】【聖】。（大正25，627d，n.3）

[^27]: 他＝人【石】。（大正25，627d，n.4）

[^28]: 修行＝行修【石】。（大正25，627d，n.5）

[^29]: 關於「五通」，另見《大智度論》卷5〈1
序品〉（大正25，97c21-98b10）、卷40〈4
往生品〉（大正25，351b2-352a9）。

[^30]: 世界＝國【石】。（大正25，627d，n.7）

[^31]: 世界＝國土【石】。（大正25，627d，n.8）

[^32]: （1）《放光般若經》卷15〈69 六度相攝品〉：

佛言：「菩薩以四禪趣禪，趣禪之德便得無量之變化。以天耳徹聞二聲，意知眾生念，自識無數生死之事，以天眼見眾生所得報應隨行善惡；住五神通，從一佛國至一佛國，禮敬供養殖諸善本，淨佛國土、教化眾生。持是功德共與眾生，為阿耨多羅三耶三菩，不為二地。是為菩薩住禪攝取惟逮波羅蜜。」（大正8，108a23-29）

（2）《摩訶般若波羅蜜經》卷20〈68 攝五品〉：

佛言：「菩薩住禪那波羅蜜，離欲、離惡不善法，有覺有觀，離生喜樂，入初禪......第二、第三、第四禪；是諸禪及支不^※^取相，生種種神通，履水如地、入地如水，如先說。天耳聞二種聲：若天、若人。知他心：若攝心、若亂心，乃至有上心、無上心。憶種種宿命，如先說。以天眼淨過人眼，見眾生乃至如業受報，如先說。菩薩住是五神通，從一佛國至一佛國，親近供養諸佛、種善根，成就眾生、淨佛國土。持是功德與眾生共之，迴向阿耨多羅三藐三菩提。是為菩薩住禪那波羅蜜取毘梨耶波羅蜜。」（大正8，367a28-b11）

※〔不〕－【宋】【元】【明】【宮】【聖】。（大正8，367d，n.5）

（3）《大般若波羅蜜多經》卷459〈67
相攝品〉：「善現！若菩薩摩訶薩安住靜慮波羅蜜多，發勤精進，離欲惡不善法，有尋有伺，離生喜樂，入初靜慮具足住；尋伺寂靜，住內等淨，心一趣性，無尋無伺，定生喜樂，入第二靜慮具足住；離喜住捨，具念正知，領身受樂，聖者於中能說能捨，具念樂住，入第三靜慮具足住；斷樂斷苦，先喜憂沒，不苦不樂，捨念清淨，入第四靜慮具足住。菩薩如是修一切種靜慮、解脫、等持、等至，於中皆能不取其相，發起種種神境智通，能作無邊大神變事。或復發起天耳智通，明了清淨過人天耳，能如實聞十方世界情、非情類種種音聲。或復發起他心智通，能如實知十方世界他有情眾心、心所法。或復發起宿住智通，如實念知十方世界無量有情諸宿住事。或復發起天眼智通，明了清淨過人天眼，能如實見十方世界有情、無情種種色像，乃至業果皆如實知。是菩薩摩訶薩安住此五殊勝神通，從一佛國趣一佛國，親近供養諸佛世尊，請問如來甚深法義，廣植無量微妙善根，成熟有情、嚴淨佛土，勤修種種菩薩勝行。持此善根不求聲聞、獨覺等地，但無所得而為方便，與諸有情同共迴向一切智智，於迴向時無二心轉，謂誰迴向？何所迴向？善現！是為菩薩摩訶薩安住靜慮波羅蜜多攝取精進波羅蜜多。」（大正7，319c12-320a8）

[^33]: 應＋（觀）【石】。（大正25，627d，n.9）

[^34]: 《大般若波羅蜜多經》卷459〈67
相攝品〉：「善現！若菩薩摩訶薩安住靜慮波羅蜜多，觀色、受、想、行、識不可得，......觀布施波羅蜜多乃至般若波羅蜜多不可得，......觀一切智智不可得，觀有為界不可得，觀無為界不可得。

如是菩薩觀一切法不可得故無作，無作故無造，無造故無生，無生故無滅，無滅故無取，無取故畢竟清淨常住無變。所以者何？以一切法若佛出世若不出世，安住法性、法界、法住，無生無滅常無變異。是菩薩摩訶薩心常無亂，恒時安住一切智智相應作意，如實觀察一切法性都無所有。復持如是所集善根，以無所得而為方便，與諸有情同共迴向一切智智，於迴向時無二心轉，謂誰迴向？何所迴向？善現！是為菩薩摩訶薩安住靜慮波羅蜜多攝取般若波羅蜜多。」（大正7，320a8-b14）

[^35]: （1）十四空，見《摩訶般若波羅蜜經》卷12〈42
歎淨品〉：「內空、外空、內外空、空空、大空、第一義空、有為空、無為空、畢竟空、無始空、散空、性空、諸法空、自相空故。」（大正8，307
c15-17）

十八空，見《摩訶般若波羅蜜經》卷1〈1
序品〉：「內空、外空、內外空、空空、大空、第一義空、有為空、無為空、畢竟空、無始空、散空、性空、自相空、諸法空、不可得空、無法空、有法空、無法有法空。」（大正8，219c9-12）

（2）《大智度論疏》卷24：

「住是十四空」已下，亦應云十八，但聖人說法，但為益物而已。今者此中說十四空，始從內空，至一切法空，於事為足，更不須，故但云十四也。（卍新續藏46，915b8-10）

（3）十四空。（印順法師，《大智度論筆記》〔E005〕，p.295）

[^36]: 性＋（不得）【石】。（大正25，627d，n.10）

[^37]: 從初發意至坐道場，無妄分別。（印順法師，《大智度論筆記》［E023］p.322）

[^38]: 《大般若波羅蜜多經》卷459〈67
相攝品〉：「是菩薩摩訶薩安住般若波羅蜜多，於諸有情所有布施若食、若飲，及餘資具皆觀為空。若能施、若所施、若施福、若施果，如是一切亦觀為空。

菩薩爾時由住空觀，貪著、慳悋無容得起。所以者何？是菩薩摩訶薩修行般若波羅蜜多，從初發心乃至安坐妙菩提座，如是分別皆不得起。如諸如來、應、正等覺無時暫起著心、慳心，此菩薩摩訶薩亦復如是，行深般若波羅蜜多，著心、慳心皆永不起。當知般若波羅蜜多是諸菩薩摩訶薩師，能令菩薩摩訶薩眾不起一切妄想分別，所行布施皆無染著。」（大正7，321a2-13）

[^39]: 〔生〕－【宋】【元】【明】【宮】。（大正25，627d，n.13）

[^40]: 戒＋（因緣）【元】【明】。（大正25，627d，n.14）

[^41]: 《大般若波羅蜜多經》卷459〈67 相攝品〉：

善現，若菩薩摩訶薩安住般若波羅蜜多起隨順忍，得此忍已，常作是念：「一切法中無有一法若起若滅、若生若老、若病若死，若能罵者、若受罵者，若能謗者、若受謗者，若能割截、斫刺、打縛、惱觸、加害，若所割截、斫刺、打縛、惱觸、加害，如是一切性相皆空，不應於中妄想分別。」（大正7，321b3-10）

[^42]: 受＋（諸）【宋】【元】【明】【宮】。（大正25，627d，n.17）

[^43]: 《大般若波羅蜜多經》卷459〈67 相攝品〉：

是菩薩摩訶薩得此忍故，從初發心乃至安坐妙菩提座，於其中間假使一切有情之類皆來訶毀、誹謗、凌辱，以諸刀杖瓦石塊等損害、打擲、割截、斫刺，乃至分解身諸支節。爾時菩薩心無變異，但作是念：「深可怪哉！諸法性中都無訶毀、誹謗、凌辱、加害等事，而諸有情妄想分別執為實有，發起種種煩惱惡業，現在當來受諸劇苦。」（大正7，321b10-17）

[^44]: （1）參見《大智度論》卷31〈1
序品〉：「有為性三相：生、住、滅，無為性亦三相：不生、不住、不滅。有為性尚空，何況有為法！無為性尚空，何況無為法！以是種種因緣，性不可得，名為性空。」（大正25，293a21-24）

（2）另參見《大智度論》卷89〈78 四攝品〉（大正25，686a18-b20）。

[^45]: 《大般若波羅蜜多經》卷459〈67
相攝品〉：「善現！若菩薩摩訶薩安住般若波羅蜜多，為諸有情宣說正法，令住布施波羅蜜多乃至般若波羅蜜多，或令住四念住乃至八聖道支，或令得預流果乃至阿羅漢果，或令得獨覺菩提，或令得一切智智。是菩薩摩訶薩雖為此事，而不住有為界亦不住無為界，復持如是所集善根，以無所得而為方便，與諸有情同共迴向一切智智，於迴向時無二心轉，謂誰迴向？何所迴向？善現！是為菩薩摩訶薩安住般若波羅蜜多攝取精進波羅蜜多。」（大正7，321b22-c3）

[^46]: 參見《大智度論》卷21〈1 序品〉（大正25，215a7-216c22）、卷44〈12
句義品〉（大正25，381b5-13）。

[^47]: 〔相〕－【宮】。（大正25，628d，n.1）

[^48]: 參見《大智度論》卷21〈1 序品〉（大正25，216c22-217a2）、卷44〈12
句義品〉（大正25，381b13-23）。

[^49]: 想定＝相空【聖】。（大正25，628d，n.3）

[^50]: （1）《一切經音義》卷1：「奮迅(上分問反，《廣雅》：奮振也。鄭玄注《禮記》：動也。《說文》：翬也。郭璞云：翬翬然，飛貌也，從大隹、從田字。《書》云：大鳥在田欲飛曰奮。經文從臼，非也。下荀俊反，《廣雅》，奮迅：振羽也。《爾雅》：迅，疾也。《說文》：從辵卂聲。翬音暉，奞音雖，辵音丑略反，卂音信）。」（大正54，316a23-24）

（2）奮迅：1.形容鳥飛或獸跑迅疾而有氣勢。2.精神振奮，行動迅速。（《漢語大詞典》（二），p.1565）

（3）［宋］法雲編，《翻譯名義集》卷2：「師子奮迅者，借譬以顯法也。如世師子奮迅，為二事故：一為奮却塵土，二能前走却走捷疾，異於諸獸。此三昧亦爾，一則奮除障定微細無知之惑，二能入出捷疾無間。」（大正54，1088
a22-26）

[^51]: 參見《增壹阿含經》卷18〈26 四意斷品〉（大正2，640a18-29）。

[^52]: 欲＋（離）【元】【明】【石】。（大正25，628d，n.4）

[^53]: 超越三昧。（印順法師，《大智度論筆記》［E023］p.322）

[^54]: 參見《大智度論》卷17〈1 序品〉（大正25，188b27-c5）、卷39〈4
往生品〉（343a27-b12）。

[^55]: 空＝定【聖】。（大正25，628d，n.7）

[^56]: 《大般若波羅蜜多經》卷459〈67
相攝品〉：「若菩薩摩訶薩安住如是超越等持，得一切法平等實性，復持如是所集善根，以無所得而為方便，與諸有情同共迴向一切智智，於迴向時無二心轉，謂誰迴向？何所迴向？善現！是為菩薩摩訶薩安住般若波羅蜜多攝取靜慮波羅蜜多。」（大正7，322a24-29）

[^57]: 《大智度論疏》卷24：

「問曰：何以但一波羅蜜為主」已下，論主欲解經文，先釋以一波羅蜜為頭，攝諸波羅蜜，所以故興此問答也。

「答曰」已下，明脩行因緣中，法須如此。一波羅蜜中有此五義，如一檀中有四種捨^※1^義，一戒之中有三種戒^※2^義等，悉爾。若如《地論》^※3^中十波羅蜜相收以一波羅蜜為頭，攝生九度，以本相收亦得云百波羅蜜相攝。此等皆是脩行因緣，應須具足有此等義也。當說。（卍新續藏46，915b21-c3）

※1四種捨：《大智度論》卷11〈1
序品〉：「四種捨名為檀，所謂財捨、法捨、無畏捨、煩惱捨。」（大正25，145a1-2）

※2三種戒：（1）或為攝律儀戒、攝善法戒、饒益有情戒。（2）或為戒律儀，禪定律儀，無漏律儀，參見《大智度論》卷81〈68
六度相攝品〉：「菩薩盡受諸戒，善心起正語、正業，三種律儀：戒律儀、禪定律儀、無漏律儀；住是戒中，施一切眾生無畏，是名檀波羅蜜。」（大正25，631b13-16）待考。

※3參見天親菩薩造、〔後魏〕菩提流支等譯，《十地經論》卷3-卷12（大正26，143b12-200c24）。

[^58]: 〔應〕－【宮】【聖】【石】。（大正25，628d，n.10）

[^59]: 《大智度論疏》卷24：

「菩薩有二種」已下，此初既欲釋以忍為頭，從於忍波羅蜜，主檀波羅蜜義故，先出此二種菩薩，欲明所行之法異故。若使總論，只云出家、在家。然就二種中，凡有七眾，謂出家五眾、在家二眾。就此七眾中，菩薩必是七眾，而七眾未必是菩薩。故上論云：「菩薩必在七眾中，七眾不在菩薩中。」今欲出應行二施之人有別故，明此二種菩薩。今就一一波羅蜜相攝中，盡有三種。如今此一波羅蜜相攝中，則有忍義、檀義、波羅蜜義。諸一一波羅蜜相攝中，皆具三義，悉爾，宜應分別其相，分別對上釋之也。當說。（卍新續藏46，915c4-13）

[^60]: 〔次第〕－【宋】【元】【明】【宮】。（大正25，628d，n.11）

[^61]: 六度：在家多修布施，出家多修餘五。（印順法師，《大智度論筆記》〔E007〕p.299）

[^62]: 截割＝割截【宋】【元】【明】【宮】。（大正25，628d，n.12）

[^63]: 廢＝癡【聖】。（大正25，628d，n.13）

[^64]: 〔生〕－【宋】【宮】【聖】。（大正25，628d，n.14）

[^65]: ┌不惱眾生

持戒二種 ┴為生禪定　　（印順法師，《大智度論筆記》［B032］p.176）

[^66]: 未＝求【聖】。（大正25，628d，n.15）

[^67]: 《大智度論疏》卷24：

「離三種心」已下，二明人法皆空。（卍新續藏46，915c24）

[^68]: 《大智度論疏》卷24：「迴向處者，明其果寂也。」（卍新續藏46，915c24-916a1）

[^69]: 不＋（能）【宋】【元】【明】【宮】，（憂）【聖】。（大正25，629d，n.1）

[^70]: 若＝苦【宮】。（大正25，629d，n.3）

[^71]: 正：39.副詞。僅，只。（《漢語大詞典》（五），p.302）

[^72]: 足＝得【宋】【元】【明】【宮】。（大正25，629d，n.6）

[^73]: 梨＝黎【宋】【宮】，＝犁【元】【明】。（大正25，629d，n.7）

[^74]: 以多＝多以【石】。（大正25，629d，n.8）

[^75]: 直＝具【元】【明】。（大正25，629d，n.9）

[^76]: 另見《大智度論》卷72〈54 大如品〉（大正25，568a12-17）、卷81〈68
六度相攝品〉（大正25，627c10-16）。

[^77]: 集＝業【宋】【元】【明】【宮】。（大正25，629d，n.10）

[^78]: 所＝邪【元】【明】【石】。（大正25，629d，n.11）

[^79]: 知＝得【石】。（大正25，629d，n.12）

[^80]: （1）參見《長阿含經》卷6（5經）《小緣經》：「天地始終，劫盡壞時，眾生命終皆生光音天，自然化生，以念為食，光明自照，神足飛空；其後此地盡變為水，無不周遍。」（大正1，37b28-c2）

（2）參見《阿毘達磨俱舍釋論》卷9〈3
分別世間品〉（大正29，220a23-b26）。

[^81]: 《大智度論疏》卷24：

「或有退得」已下，明無漏禪有二種得：謂離欲得、退得。又言：退有漏禪時，無漏禪成就不失，故云退得。淨禪有二：謂生得、離欲時得。已如上禪波羅蜜中釋也。（卍新續藏46，916a15-17）

[^82]: （1）《大智度論疏》卷24：

「或上地生已下地得」者，謂生二禪時，成就得初禪不失也。（卍新續藏46，916a17-19）

（2）參見《阿毘達磨俱舍論》卷28〈8
分別定品〉（大正29，148a18-c26）。

[^83]: 便＝使【聖】。（大正25，629d，n.16）

[^84]: 御：6.控制，約束以為用。（《漢語大詞典》（三），p.1021）

[^85]: 攝＋（使）【石】。（大正25，629d，n.17）

[^86]: 逸：1.奔跑。3.疾速。11.放縱，淫荒。（《漢語大詞典》（十），p.1001）

[^87]: 加＝如【聖】。（大正25，630d，n.1）

[^88]: 進＝懃【石】。（大正25，630d，n.2）

[^89]: 《大智度論疏》卷24：

「二事因緣故」者，謂禪、進二事也。（卍新續藏46，916b3-4）

[^90]: 《大正藏》原作「天」，今依《高麗藏》作「又」（第14冊，1192a21）。

[^91]: 案：「菩薩精進力故......又欲教化一切眾生」這段文，應是對應《大智度論》卷81〈68
六度相攝品〉：「持是禪......無色定，不受果報，生於利益眾生之處，以六波羅蜜成就眾生，......從一佛土至一佛土，親近供養諸佛、種善根。」（大正25，626c21-25）依文意，似宜移至「取般若波羅蜜者」之前。

[^92]: 《大智度論疏》卷24：

「除四波羅蜜」者，謂施、忍、禪也。（卍新續藏46，916b4）

案：《大智度論疏》缺「戒」，應補上。

[^93]: ┌觀法實相，於一切法不見法相，不見非法相

般若有二 ┴如所說行 （印順法師，《大智度論筆記》［B032］p.176）

[^94]: 心故＝故心【宋】【元】【明】【宮】。（大正25，630d，n.3）

[^95]: 深＋（有）【宋】【元】【明】【宮】。（大正25，630d，n.4）

[^96]: 息＝怠【宋】【元】【明】【宮】。（大正25，630d，n.5）

[^97]: 以＋（故）【宋】【元】【明】【宮】。（大正25，630d，n.6）

[^98]: 四空：不可得空、無法空、有法空、無法有法空。

[^99]: 切＋（相）【聖】。（大正25，630d，n.7）

[^100]: 入＝八【宮】。（大正25，630d，n.8）

[^101]: 餘：2.未盡，不盡，殘剩。10.之後，以後。（《漢語大詞典》（十二），p.544）

[^102]: 軟＝渜【石】。（大正25，630d，n.9）

[^103]: 〔詈〕－【聖】。（大正25，630d，n.11）

[^104]: 眾生忍─┬────柔順忍──────淺

├............互具不妨別說

法　忍─┴────無生忍──────深
（印順法師，《大智度論筆記》［B032］p.176）

[^105]: 《大智度論》卷81〈68 六度相攝品〉（大正25，628a26-c20）

[^106]: 又＝人【聖】。（大正25，630d，n.12）

[^107]: 超＝士踔【元】【明】。（大正25，630d，n.15）

[^108]: 躑（ㄓˊ）：2.跳躍。3.蹬踢。（《漢語大詞典》（十），p.564）

[^109]: （1）丈數＝數丈【聖】。（大正25，630d，n.16）

（2）丈數：猶言丈把，一丈多。（《漢語大詞典》（一），p.335）

[^110]: 難詰（ㄐㄧㄝˊ）：詰問辯難，質詢。（《漢語大詞典》（十一），p.904）

[^111]: 傾＝須【石】。（大正25，630d，n.17）

[^112]: 二＋（入）【宋】【元】【明】【宮】。（大正25，630d，n.19）

[^113]: 說布施等，皆入寂滅法中。（印順法師，《大智度論筆記》〔E023〕p.322）

[^114]: 三種功德：

（1）《大智度論》卷61〈39 隨喜迴向品〉：

爾時，慧命須菩提白彌勒菩薩言：「諸菩薩摩訶薩念十方無量無邊阿僧祇世界中，無量無邊阿僧祇諸滅度佛──是佛從初發心至得阿耨多羅三藐三菩提，乃至入無餘涅槃，乃至法盡──於其中間諸善根，應六波羅蜜；及諸聲聞人善根──若布施福德、持戒福德、修定福德，及諸學人無漏善根、無學人無漏善根，諸佛戒眾、定眾、慧眾、解脫眾、解脫知見眾、一切智、大慈大悲及餘無量阿僧祇諸佛法；及諸佛所說法──是法中學，得須陀洹果乃至得阿羅漢果、辟支佛道，入菩薩摩訶薩位；及餘眾生種諸善根──是諸善根，一切和合，隨喜福德，迴向阿耨多羅三藐三菩提，最上、第一、最妙、無上、無與等者！」（大正25，487a19-b3）

（2）《大智度論》卷61〈39 隨喜迴向品〉：

須菩提問彌勒「若菩薩摩訶薩憶念過去十方無量無邊阿僧祇世界中，諸滅度佛」者，是菩薩欲起隨喜福德，佛是福德主，是故念佛；聞經書說，有過去佛名，故因是名廣念一切過去諸佛。「從初發心」者，初發心作願：「我當度一切眾生。」是心相應三善根──不貪、不瞋、不癡；善根相應諸善法，及善根所起身、心、口業──和合是法，名為「福德」。從初發心，行六波羅蜜，入菩薩位，得十地，乃至坐道場──是中菩薩自修福德和合得佛道。乃至入無餘涅槃滅度後，舍利及遺法，皆是佛自身功德和合。因諸佛，大乘人行六波羅蜜相應福德──「相應」者，除六波羅蜜，餘菩薩所行法皆攝入六波羅蜜中，故說「應六波羅蜜和合」。「若求聲聞、辟支佛人，種布施、持戒、修定等福德。」「聲聞、辟支佛人」有二種：一者、漏盡，名為「無學」；二者、得道，漏未盡，名為「學」。是二人諸福德中善根勝，故但說「善根」。上言「求二乘人」者，總凡夫、聖人；今「學、無學」，純是聖人。相好是無記色法，非是善功德，故但說「佛五無學眾」。大慈大悲、佛法義，如初品中說。「諸佛所說法──學是法得須陀洹果，乃至入菩薩位」者，是佛滅度後，遺法中得道，是故重說。「及餘眾生種諸善根」者，此是佛在世及遺法中，天、人乃至畜生種福德因緣。是上四段福德，行者心遍緣、憶念、隨喜，求佛道故迴向，名無上隨喜，最上、無與等。（大正25，488b13-c11）

（3）《大智度論》卷61〈39 隨喜迴向品〉：

「過去諸佛及弟子所作功德」者，佛弟子有三種：菩薩、辟支佛、聲聞。（大正25，491a15-17）

[^115]: 非＝於【聖】【石】。（大正25，630d，n.21）

[^116]: 生＋（故）【元】【明】。（大正25，631d，n.1）

[^117]: 戒＋（已）【石】。（大正25，631d，n.2）

[^118]: 動＝懃【宮】【聖】。（大正25，631d，n.3）

[^119]: 燈＝鐙【宋】【元】【宮】。（大正25，631d，n.4）

[^120]: 別＝茄【宋】【元】【明】【聖】【石】，＝莂【宮】。（大正25，631d，n.5）

[^121]: （1）《思益梵天所問經》卷4（大正15，57a25-b5），《勝思惟梵天所問經》卷3（大正15，78a422）。

（2）《持心經》：得是精進，受記。（印順法師，《大智度論筆記》［H017］p.408）

[^122]: 與此相近者，參見《大毘婆沙論》卷134引契經：

如說：「慧闕無靜慮，靜慮闕無慧；是二具足者，去涅槃不遠。」（大正27，693b28-29）

南傳《法句經》（Dhammapada）372偈：「無慧者無定，無定者無慧；具定與智慧，實彼近涅槃。」

[^123]: （1）雖言[離禪無智]{.underline}，多用慧力得禪定。（印順法師，《大智度論筆記》［E023］p.322）

（2）此意可對照《大智度論》卷100〈89
曇無竭品〉：「薩陀波崙得是教化，斷般若中著心，即得諸法等諸三昧。句句解說，散亂心中但有智慧，不名三昧；今從師聞已，一心思惟，名為三昧，攝心不散，智慧變成三昧。......今入攝心中，所聞諸法皆名三昧，能破諸煩惱等及魔人民。......得如是等六百萬三昧門──薩陀波崙得聞曇無竭所說法，得諸法中大智慧明，所謂種種諸法實相門。諸法平等──平等是智慧；入薩陀波崙禪定心中，變為三昧。」（大正25，753b15-27）

[^124]: 特＝持【聖】。（大正25，631d，n.6）

[^125]: 特牛：2.公牛。（《漢語大詞典》（六），p.261）

[^126]: （1）出處待考。

（2）佛說辟支佛經：國王見牛鬥而悟。（印順法師，《大智度論筆記》［H008］p.394）

[^127]: 多＋（有）【石】。（大正25，631d，n.9）

[^128]: 〔禪樂〕－【宋】【宮】。（大正25，631d，n.11）

[^129]: 六度互具行：一時具足。（印順法師，《大智度論筆記》〔E003〕p.291）

[^130]: 勝＝降【宮】【聖】。（大正25，631d，n.12）

[^131]: 時＋（戒）【石】。（大正25，631d，n.13）

[^132]: 者＋（相）【元】【明】。（大正25，631d，n.14）

[^133]: 《大正藏》原作「異」，今依《高麗藏》作「畏」（第14冊，1194a22）。

[^134]: 〔宋〕元照撰，《四分律行事鈔資持記》卷2：「有殘無殘(犯下四篇，非一生障，名有殘。彼說無殘，犯初篇，永障，名無殘。反說有殘）。」（大正40，263b13-14）

[^135]: 下意：1.謂屈意，虛心和順。（《漢語大詞典》（一），p.327）

[^136]: 奪：6.喪失，失去。（《漢語大詞典》（二），p.1559）

[^137]: 易：3.改變，更改。（《漢語大詞典》（五），p.632）

[^138]: （1）《雜阿含經》卷47（1246經）：「復次，淨心進向比丘除次麁垢，欲覺、恚覺、害覺，如彼生金除麁沙礫。

復次，淨心進向比丘次除細垢，謂親里覺、人眾覺、生天覺，思惟除滅，如彼生金除去塵垢、細沙、黑土。」（大正2，341c10-14）

（2）《大智度論》卷23〈1
序品〉：「覺、觀有何差別？答曰：麁心相名覺，細心相名觀。初緣中心發相名覺，後分別籌量好醜名觀。有三種麁覺：欲覺、瞋覺、惱覺。有三種善覺：出要覺、無瞋覺、無惱覺。有三種細覺：親里覺、國土覺、不死覺。」（大正25，234b3-7）

（3）《大智度論》卷39〈4
往生品〉：「三惡覺，所謂欲覺、瞋覺、惱覺，名為麁；親里覺、國土覺、不死覺，名為細。」（大正25，346a3-4）

[^139]: （大）＋功【石】。（大正25，631d，n.16）

[^140]: 愛戒＝戒【宋】【元】【明】【宮】【石】，〔愛戒〕－【聖】。（大正25，631d，n.17）

[^141]: 愛＝受【石】。（大正25，631d，n.18）

[^142]: 坌（ㄅㄣˋ）：3.塵埃等粉狀物粘著於他物。（《漢語大詞典》（二），p.1055）

[^143]: 後＝復【石】。（大正25，632d，n.1）

[^144]: 廢＝離【宋】【元】【明】【宮】。（大正25，632d，n.2）

[^145]: 起＝超【宮】。（大正25，632d，n.6）

[^146]: 六度互具行：一時具足。（印順法師，《大智度論筆記》〔E003〕p.291）