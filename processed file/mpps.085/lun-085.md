[^70]釋曰： ^lun-085-1

須菩提從佛聞無所得即是得，歎未曾有，白佛言：「世尊！是般若甚深！」如經中廣說。 ^lun-085-2

以樹為譬喻，葉、華、果實，從薄轉厚── ^lun-085-3

如樹葉蔭，熱時涼樂；眾生因菩薩道樹蔭，得離三惡道熱苦。何以故[^71]？遮惡故。 ^lun-085-4

如華，色好香[^72]淨柔軟；眾生因菩薩以布施、持戒教化故，受人天中福樂。 ^lun-085-5

如樹果，色香味力；眾生因菩薩故得須陀洹等諸聖道果。 ^lun-085-6

須菩提聞是歡喜言：「是菩薩如佛無異。」 ^lun-085-7

此中自說因緣：「因菩薩故斷地獄等惡道。」 ^lun-085-8

佛可其意，更說因緣：「須菩提！若[^73]菩薩不發心求阿耨多羅三藐三菩提，乃至三界無斷時。」 ^lun-085-9

復次，得諸法「如」故，說名「如來」，乃至名「須陀洹」；以「如」故，（653c）說色乃至無為性──是諸法「如」皆一無異。 ^lun-085-10

菩薩學是「如」，必當得薩婆若，是故言「如佛無異」。 ^lun-085-11

不以我心貪貴菩薩故說言「如佛」，以得「如」故言「如佛」。 ^lun-085-12

是「如」在佛，亦在菩薩，以一相故，是名「菩薩為如佛」。離「如」，更無有法不入如者。 ^lun-085-13

問曰：若以同「如」故名「菩薩如佛」，乃至畜生中亦有是「如」，何以不名「如佛」？ ^lun-085-14

答曰：畜生雖亦有「如」，因緣未發故，不能利益眾生、不能行「如」至薩婆若故。 ^lun-085-15

如是，須菩提！菩薩應學是如般若波羅蜜，菩薩學是如般若波[^74]羅蜜故，則能具足一切法如。 ^lun-085-16

「具足」名得諸法實相，能以種種門令眾生得解。 ^lun-085-17

以得具足故，於一切法如得自在；得是諸法如自在已，能善知眾生根；能[^75]善知眾生根故，能知眾生諸根具足。 ^lun-085-18

「諸根」者，信等五善根，三乘人各各有。 ^lun-085-19

能分別是人有、是人無，是人得力、是人不得力。 ^lun-085-20

「具足」者，信等善根具足，如是人能出世間。 ^lun-085-21

^（1）^信根得力，則決定能受持不疑； ^lun-085-22

^（2）^精進力故，雖未見法，一心求道，不惜身命，不休不息； ^lun-085-23

^（3）^念力故，常憶師教，善法來聽入，惡法來不聽入，如守門人； ^lun-085-24

^（4）^定力故，攝心一處不動，以助智慧； ^lun-085-25

^\`2451\`（5）^智慧力故，能如實觀諸法相。 ^lun-085-26

得根有二種：一者、在大心人身中，則成菩薩根；二者、在小心人身中，則成小乘根。得是具足根，則可度。 ^lun-085-27

或有菩薩見人雖得信等五根而不可度，由先世惡業罪重故，是故言「知一切眾生業因緣」。 ^lun-085-28

欲知無數劫業因緣[^76]，要得宿命通；既知已，為眾生說過去罪業因緣。 ^lun-085-29

眾生以是過去罪（654a）故不畏，是故求願智，欲知三世事；既知已，為眾生說未來世罪業因緣，當墮地獄。眾生聞已，則懷恐怖；恐怖已，心伏易度。 ^lun-085-30

眾生若欲知未來世福報因緣，為說已，則歡喜可度。 ^lun-085-31

是故說：「知業因緣已，願智具足。」 ^lun-085-32

願智具足故，得三世慧淨，通達無礙：知過去善惡業，又知未來善惡果報，知現在眾生諸根利鈍[^77]，然後說法教化，多所利益不虛。 ^lun-085-33

大利益眾生故，能淨佛國土；淨佛國土已，得一切種智；得一切種智故，轉法輪；轉法輪已，以三乘安立眾生，入無餘涅槃。 ^lun-085-34

如是利益，皆從學如中來，是故佛說：「菩薩欲得一切功德，自利利人，當發阿耨多羅三藐三菩提心。」 ^lun-085-35

須菩提聞是菩薩功德甚多，白佛言：「世尊！菩薩能如說行般若波羅蜜，一切世間應當作禮。」如經中廣說，分別初發意菩薩功德。 ^lun-085-36

爾時，須菩提知是甚深般若無憶想，非初學所得，是故問佛：「初發心[^78]菩薩應[^79]念何等法？」 ^lun-085-37

佛答：「應念一切種智。」 ^lun-085-38

「一切種智」者，即是「阿耨多羅三藐三菩提」、「薩婆若」、「佛法」、「佛道」，皆是「一切種智」異名。 ^lun-085-39

問曰：佛何以答言「念一切種智」？ ^lun-085-40

\`2452\`答曰：初發意菩薩未得深智慧，既捨世間五欲樂故[^80]，佛教繫心念薩婆若；應作是念：「雖捨小雜樂，當得清淨大樂；捨顛倒虛誑樂，得實樂；捨繫縛樂，得解脫樂；捨獨善樂，得共一切眾生善樂。」 ^lun-085-41

得如是等利益故，佛教初發意者常念薩婆若。 ^lun-085-42

須菩提問：「世尊！是一切種智，為是有法？為是無法？何等緣？何等增上？何等行？何等相？」（654b） ^lun-085-43

佛答：「須菩提！一切種智無所有。」 ^lun-085-44

「無所有」名非法，無生無滅。 ^lun-085-45

「諸法如實緣亦無所有，念為增上，寂滅為行，無相為相。」 ^lun-085-46

問曰：皆是畢竟空，「念」何以獨言「增上」？ ^lun-085-47

答曰：諸法各各有力──佛智[^81]慧是畢竟空；如、法性、實際，無相，所謂「寂滅相」。 ^lun-085-48

佛得一切種智，不復思惟，無復難易遠近，所念皆得，故言「念為增上」。 ^lun-085-49

須菩提問：「世尊！但一切種智無法，色等法亦無法？」 ^lun-085-50

佛答：「色等一切法亦是無法。」 ^lun-085-51

自說因緣：「若法從因緣[^82]和合生，即無自性；若法無自性，即是空無法。以是因緣故，當知一切法無所有性。」 ^lun-085-52

須菩提問：「初發心菩薩以何方便行檀波羅蜜乃至一切種智，淨佛世界、教化眾生？」 ^lun-085-53

佛答：無所有法性中學，入觀亦能集諸功德、教化眾生、淨佛世界，即是方便力。 ^lun-085-54

所謂有、無二法，能一時行故──所謂畢竟空，集諸福德。 ^lun-085-55

是人行六波羅蜜時，亦修治佛道──如佛心，以畢竟空、無所有法行六波羅蜜乃至一切種智。 ^lun-085-56

是菩薩行是道，能具足佛十力、四無所畏、四無礙智、十八不共法、大慈大悲。 ^lun-085-57

\`2453\`行菩薩道時，具足是法。 ^lun-085-58

坐道場，用一念相應慧，得一切種智；如人夜失貫[^83]珠[^84]，電光暫現，即時還得故。煩惱及習永盡，更不復生。 ^lun-085-59

得佛已，以佛眼觀一切十方世界中，一切物尚不見無法[^85]，何況有法！ ^lun-085-60

畢竟空法能破顛倒，令菩薩成佛──是事尚不可得，何況凡夫顛倒有法！ ^lun-085-61

是故，須菩提！當知一切法無所有相，是名「菩薩方便」。 ^lun-085-62

空尚不可[^86]得，何況有！ ^lun-085-63

須菩提！菩薩應行無所有般若波羅蜜。 ^lun-085-64

是菩薩（654c）行是無所有般若波羅蜜，若布施時，即知布施物空、無所有，受者及[^87]菩薩心亦無所有；乃至一切種智──得者、得法、得處，無法尚不知，何況有法！ ^lun-085-65

「得者」，菩薩；「得法」，是阿耨多羅三藐三菩提；「用得法」是菩薩道。皆知是法無所有。何以故？一切法本性爾，不以智慧故異。非凡夫作，亦非諸聖人作，一切法無作，無作者故。 ^lun-085-66

須菩提意：「若諸法都是無所有相，誰知是無所有？」是故問佛：「世尊！諸法、諸法性離，云何離法能知離法若有、若無？何以故？無法不能知無法，有法不能知有法；無法不能[^88]知有法，有法不能知無法！[^89]世尊！如是一切法無所有相，云何菩薩作是分別是法若有、若無？」 ^lun-085-67

佛答：「菩薩世俗故為眾生說若有、若無，非第一義。」 ^lun-085-68

若有是實有[^90]，無亦應有實。若有不實，無云何應實？ ^lun-085-69

須菩提問：「世俗、第一義有異耶？」 ^lun-085-70

若異，破壞法性故，是故佛[^91]言：「不異。世俗如即是第一義如。」 ^lun-085-71

眾生不知是「如」故，以世俗為說若有、若無。 ^lun-085-72

復次，眾生於[^92]五受陰[^93]中有所著，為是眾生離所有、得無所有故，菩薩說「無所有」；世俗[^94]法故分別諸法，欲令眾生知是「無所有」。 ^lun-085-73

如是，須菩提！菩薩應學無所有般若波羅蜜[^95]。 ^lun-085-74

\`2455\`〈釋菩薩行品第七十二〉[^96] ^lun-085-75

（大正25，654c24-657b15） ^lun-085-76

釋曰： ^lun-085-77

上品中須菩提問佛：「《經》常說般若波羅蜜，何以故名般若波羅蜜？」佛種種因緣答。[^143]因此事故，此品中復問世尊：「《經》常說菩薩行，何等是菩薩行？」 ^lun-085-78

是故須菩提問「菩薩行」。 ^lun-085-79

問曰：若般若波羅蜜中攝一切法，又般若即是菩薩行，何以故更問？ ^lun-085-80

答曰：一切菩薩道名「菩薩行」，悉遍知諸法實相智慧名「般若波羅蜜」，是為異。若《般若經》、「菩薩行」等共相攝，無異。 ^lun-085-81

復次，有人言：菩薩行者，菩薩身、口、意業諸有所（656a）作，皆名菩薩行。以是事故，須菩提但欲分別「菩薩正行」故問。 ^lun-085-82

是故佛答：「菩薩行者，為阿耨多羅三藐三菩提諸善行，是名菩薩正行。」 ^lun-085-83

菩薩不善、無記及著心行善法，非菩薩行；但以悲心故及空智慧，為阿耨多羅三藐三菩提行，是名「菩薩行」。 ^lun-085-84

何等是清淨行？所謂色空行，受、想、行、識空行，乃至有為性、無為性空行。 ^lun-085-85

於是諸法不分別是空、是實，乃至是有為、是無為，如阿耨多羅三藐三菩提滅戲論不二相，是名「菩薩行」。無能壞者，亦無過失。 ^lun-085-86

須菩提聞是菩薩行已，歡喜問：「菩薩行果報得作佛；《經》常言『佛』，何等是佛義？」 ^lun-085-87

佛答：「知諸法實義故名為佛。」 ^lun-085-88

問曰：若爾者，阿羅漢、辟支佛及大菩薩──是人亦知諸法實義，何故不名為佛？ ^lun-085-89

答曰：上已說「然燈[^144]喻」。[^145] ^lun-085-90

於凡夫為實，於佛不為實。 ^lun-085-91

以煩惱習所覆故，不名為實。 ^lun-085-92

\`2461\`不能得一切種智、斷一切法中疑悔故，不名正智實義。如上分別。 ^lun-085-93

問曰：「知諸法實義」、「得諸法實相」、「通達實義」、「一切法如實知」，是四有何異？ ^lun-085-94

答曰： ^lun-085-95

有人言[^146]：「義」無異，「名字」異[^147]。 ^lun-085-96

有人言：有[^148]差別。 ^lun-085-97

「義」名諸法實相，不生不滅，法相常住，如涅槃。 ^lun-085-98

知是義故，名為「佛」。 ^lun-085-99

是義中常覺悟、無錯謬；於是義，以種種名相法令眾生解第一實義。 ^lun-085-100

是故四無礙中，別說「義無礙」、「法無礙」。 ^lun-085-101

有人雖得諸法實義，不能通達，有二因緣故：一者、煩惱未盡，二者、未得一切智故。 ^lun-085-102

如須陀洹、斯陀含、阿那含，未斷煩惱故，不能通達；阿羅漢、辟支佛、大菩薩煩惱雖盡，未得一切種智故，不能通（656b）達。 ^lun-085-103

是故說「通達實義故名為佛」。 ^lun-085-104

「如實[^149]知一切法」者，總上三事亦義、亦法，一切法若有、若無，種種了了[^150]知故，如「一切種智」義中說：亦知寂滅相，亦知有為[^151]相。[^152] ^lun-085-105

復次，「菩提」名智，「佛」名智者。得是智故，名為智者。 ^lun-085-106

須菩提問：「世尊！何等是菩提？」 ^lun-085-107

佛答：「空、如、法性、實際，名為菩提。」 ^lun-085-108

空三昧相應實相智慧緣如、法性、實際，「菩提」名實智慧。 ^lun-085-109

三學道未斷煩惱，雖有智慧，不名為菩提。 ^lun-085-110

三無學人[^153]，無明永盡無餘故，智慧名[^154]菩提。 ^lun-085-111

二無學人[^155]不得一切智正遍知諸法故[^156]，不得名「阿耨多羅三藐三菩提」。 ^lun-085-112

唯佛一人智慧，名「阿耨多羅三藐三菩提」。 ^lun-085-113

復次，名相語言文字故名「菩提」。 ^lun-085-114

菩提實義，不可分別破壞。 ^lun-085-115

復次，「菩提」是如、不異，常不虛誑。 ^lun-085-116

何以故？一切眾生智慧轉轉有勝，至佛更無勝者；諸法亦轉轉[^157]有勝，先者虛妄，後者真實，至菩提更無實者。是故「菩提」名為實。 ^lun-085-117

復次，如得菩提故名為佛，今以佛得故名「菩提」。 ^lun-085-118

復次，有人言：盡智知生永盡，是名「菩提」。 ^lun-085-119

有人言：盡智、無生智，名「菩提」。 ^lun-085-120

有人言：無礙解脫名「菩提」。何以故？得是解脫，於一切法皆通達。 ^lun-085-121

有人言：四無礙智是菩提。何以故？ ^lun-085-122

佛知諸法實相，是「義無礙」； ^lun-085-123

\`2463\`知諸法名相分別，是名「法無礙」； ^lun-085-124

分別種種語言，使眾生得解，是名「辭無礙」； ^lun-085-125

有所說法教化無窮無盡，是名「樂說無礙」。 ^lun-085-126

以四無礙具足利益眾生故名「菩提」。 ^lun-085-127

有人言：佛十力、四無所畏、四無礙智、十八不共法、大慈大悲、一切種智，如是無量佛法，盡名「菩提」。何以故？以智慧大故，（656c）諸法皆名「菩提」。 ^lun-085-128

有人言：「真菩提」名「佛無漏十智」，是十智相應受、想、行、識，身、口業及心不相應諸行，皆名「菩提」。共緣、共生、共相佐助故，皆名「菩提」。 ^lun-085-129

復有人言：菩提義無量無邊，唯佛能遍知，餘人知其少分；譬如轉輪聖王寶藏中諸寶，無能分別知其價者，聖王出寶賜人，正可知其所得者。 ^lun-085-130

此中，須菩提問佛菩提相已，更問世尊：「若菩提畢竟空不壞相，菩薩行六波羅蜜諸法，增益何等善根？」 ^lun-085-131

佛答：「若菩薩行是菩提實相，於一切法無所增益，何況善根！何以故？般若波羅蜜不為得失乃至垢淨故出，畢竟清淨故。」 ^lun-085-132

佛可其意。 ^lun-085-133

復更問：「若無增減，云何菩薩行般若取檀波羅蜜等諸菩薩行？」 ^lun-085-134

佛答：「菩薩雖行是法，不以二法故行。」 ^lun-085-135

畢竟空和合共行，是故不應難。 ^lun-085-136

復問：「世尊！若[^159]菩薩不行二法，云何從初發意乃至後心增長善根？」 ^lun-085-137

佛答：「若人行二法，即是顛倒，不能增長善根。」 ^lun-085-138

如人夢中雖大得財，竟無所得；覺已所得多少，真名為得。 ^lun-085-139

佛語須菩提：「一切凡人[^160]皆著二法故，不能增益善根；菩薩行諸法實相，所謂不二法，從初發心來乃至後心，增益善根，無有錯謬。」 ^lun-085-140

\`2464\`「是故菩薩，一切天、人、阿修羅無能壞其善根、令墮二乘。」 ^lun-085-141

「及餘眾惡亦不能壞。」 ^lun-085-142

「餘惡」者，慳貪等煩惱，破檀波羅蜜諸善法等。 ^lun-085-143

復問：「世尊！菩薩為善根故行般若耶？」 ^lun-085-144

佛答：「不為善、不為不善故行般若。」 ^lun-085-145

問曰：「不為不善根故行般若」，可爾；云何「不為善根故行」？ ^lun-085-146

答曰：此中佛意[^161]：貴阿耨多羅三藐（657a）三菩提故，雖行諸善根，為辦事故行，不以為貴。如《栰喻經》說：「善法尚應捨，何況不善法！」[^162]善根是助佛道法。若人不為栰故渡[^163]，為到彼岸故渡。 ^lun-085-147

此中佛[^164]說因緣：「菩薩未供養諸佛、未得真知識，不能得一切種智。」 ^lun-085-148

是故雖種善根，不以為貴，但為阿耨多羅三藐三菩提故[^165]。 ^lun-085-149

須菩提言：「云何菩薩雖不為善根，而能供養諸佛乃至得一切種智？」 ^lun-085-150

佛答：菩薩從初發心已來，供養諸佛，如經中說。 ^lun-085-151

供養佛大故，[^166]但說佛，當知已供養辟支佛乃至住乾慧地。 ^lun-085-152

凡人為聞法故，從其聞說十二部經，以不能常得師故，皆當受持；以喜[^167]忘故，誦讀令利。 ^lun-085-153

\`2465\`「心觀」者，常繫心經卷，次第憶念。 ^lun-085-154

先以語言宣義，後得了達，即得陀羅尼。 ^lun-085-155

「陀羅尼」有二種：一者、聞持陀羅尼，二者、得諸法實相陀羅尼。 ^lun-085-156

讀、誦、修習、常念故，得聞持陀羅尼；通達義故，得實相陀羅尼。 ^lun-085-157

住是二陀羅尼門中，能生無礙智；為眾生說法故，具足四無礙智。 ^lun-085-158

問曰：若菩薩有無礙智，與佛何異？ ^lun-085-159

答曰：無礙有二種：一、真無礙，二、名字無礙。 ^lun-085-160

此中除佛無礙，餘者隨菩薩所得無礙。 ^lun-085-161

是菩薩讀經等因緣故，所生之處，乃至得一切種智，終不忘失。 ^lun-085-162

何以故？深入讀[^168]誦諸法故，煩惱折薄。 ^lun-085-163

為善根所護故，終不墮惡道諸難；如盲人為有目者所將護故[^169]，終不墜落溝壑。 ^lun-085-164

集善根福德故，得深心清淨。 ^lun-085-165

「深心清淨」者，慈愛一切眾生，雖怨賊中人亦不加惡，所謂奪命等。 ^lun-085-166

復次，智慧、福德大集故，煩惱微少，不能遍（657b）覆菩薩善心。 ^lun-085-167

復次，「深心」者，於眾生中得慈悲心、不捨心、救度心，於諸法中得無常、苦、空、無我、畢竟空心，乃至佛不生佛想、涅槃想，是名「深心清淨」。 ^lun-085-168

深心清淨故，能教化眾生。何以故？是煩惱薄故不起高心、我心、瞋心，故眾生愛樂、信受其語，教化眾生[^170]。 ^lun-085-169

教化眾生故，得淨佛世界[^171]；如《毘摩羅詰[^172]‧佛國品》中說：「眾生淨故，世界清淨。」[^173] ^lun-085-170

為善根所護故，終不離善知識。 ^lun-085-171

「善知識」者，諸佛、大菩薩、阿羅漢。 ^lun-085-172

略說「善知識相」，能讚歎三寶者。 ^lun-085-173

如是菩薩應供養諸佛、種善根、親近善知識。 ^lun-085-174

何以故？如病人應求良醫藥草；「佛」為良醫，「諸善根」為藥草，瞻病人為「善知識」。病者具此三事故，病得除差[^174]；菩薩亦如是，具此三[^175]事，滅諸煩惱故，能利益眾生。 ^lun-085-175

〈釋種[^176]善根品第七十三〉[^177] ^lun-085-176

（大正25，657b16-658b22） ^lun-085-177

問曰：須菩提何以故作是麁問──「不供養諸佛，不具足善根，不得真知識，當得薩婆若不」？ ^lun-085-178

答曰：有人言：「若一切諸法無所有性、畢竟空，畢竟空中種善根、不種善根等無異。若爾者，可不供養諸佛、不種善根、不得真知識，得薩婆若耶？」 ^lun-085-179

復有人疑言：「得薩婆若更有種種門，可不須種善根等。」 ^lun-085-180

是故問佛。 ^lun-085-181

佛答：「若[^197]供養諸佛、種善根、得真知識，尚難得，何況不[^198]！」 ^lun-085-182

須菩提問：「以畢竟空中無有福以[^199]非福，何以[^200]但以福德故得？」 ^lun-085-183

佛答：「以世諦中有福故得。」 ^lun-085-184

須菩提為眾生著無所有故問，佛以不著有法答，所謂：「精進修福尚不可得，何況不修福！」 ^lun-085-185

如受乞食道人，至一聚落，從一家至一家，乞食不得；見一餓狗飢臥，以杖打之言：「汝畜生無智！我種種因緣，家家求食尚不能[^201]得，何況汝臥而望得！」 ^lun-085-186

須菩提問：「世尊！有是供養諸佛等因緣，何故不得其果報？」 ^lun-085-187

佛答：「離方便故。」「方便」者，所謂般若波羅蜜。 ^lun-085-188

雖見諸佛色身，不（658b）以智慧眼見法身；雖少種善根，而不具足；雖得善知識，不親近諮受。 ^lun-085-189

又佛自說因緣，所謂：「菩薩從初發意，以有無心行檀波羅蜜。」 ^lun-085-190

「有心」者，所謂應薩婆若心布施，念諸佛種種無量功德、憐愍眾生故布施； ^lun-085-191

「無心」者，若施佛乃至凡人[^202]，不生三想，所謂施者、受者、財物。 ^lun-085-192

何以故？施物等一切法自相空，從本已來常不生；無定相，若一若異、若常若無常等，是法自相空故；不可轉，安住「如」中故。 ^lun-085-193

如是觀，即入諸法實相，所謂「無作無起相」。 ^lun-085-194

一切法無所能作，不生高心，無所悕望。 ^lun-085-195

如是方便力故，能增益善根、離不善根，教化眾生、淨佛世界。 ^lun-085-196

布施若多、若少，不受世間果報，但欲救度一切眾生故。 ^lun-085-197

菩薩布施眾生有量[^203]有限，作是念：「我先世不行深福德，今不能廣施[^204]眾生。我今當深實多行檀波羅蜜，得是果報已，能具足利益，廣施無量眾生，若今世利[^205]，若後世利，若道德利。」 ^lun-085-198

無如是方便，菩薩雖供養諸佛、種善根、得真知識，尚不得，何況不供養！ ^lun-085-199

餘五波羅蜜，亦如是。 ^lun-085-200

---

[^1]: （大智度論釋道樹品第七十一卷八十五）十六字＝（大智度論卷八十五釋道樹品第七十一訖第七十三品）二十二字【宋】【元】，＝（大智度論卷八十五釋道樹品第七十一）十六字【明】，＝（大智度論第八十五釋第七十一品訖第七十三品道樹品）二十三字【宮】，＝（大智度經論卷八十五釋第七十品訖第七十二品）二十字【聖】，＝（摩訶般若波羅蜜品第七十道樹品八十五）十七字【石】。（大正25，651d，n.16）

[^2]: 〔【經】〕－【宋】【宮】【聖】。（大正25，651d，n.17）

[^3]: 《大品經義疏》卷10：「此品明方便起心，無所依著，希有可歎。」（卍新續藏24，324b20-21）

[^4]: 《大般若波羅蜜多經》卷463〈69 樹喻品〉：

爾時，具壽善現白佛言：「世尊！如是般若波羅蜜多最為甚深，諸菩薩摩訶薩能為難事，謂不得諸有情，亦不得彼施設，而為有情速求證得一切智智。世尊！譬如有人欲於無色、無見、無對、無所依止空中種樹，彼甚為難。諸菩薩摩訶薩亦復如是，不得有情及彼施設，而為有情速求證得一切智智極為難事。」（大正7，339c1-7）

[^5]: 《大般若波羅蜜多經》卷463〈69
樹喻品〉：「譬如有人良田種樹，是人雖復不識此樹根、莖、枝葉、花、果受者，而種樹已，隨時溉灌勤加守護，此樹後^※^時漸得生長，根莖、枝葉、花果茂盛，眾人受用愈疾獲安。諸菩薩摩訶薩亦復如是，雖不見有果報有情，而為有情速求證得一切智智，漸次修行布施、淨戒、安忍、精進、靜慮、般若波羅蜜多及餘無量菩提分法，既圓滿已，便能證得一切智智，令諸有情受用果報，枝葉華果各得饒益。」（大正7，339c14-23）

※案：《大正藏》原作「復」，今依《高麗藏》作「後」（第4冊，101b8）。

[^6]: 華＝葉【聖】。（大正25，651d，n.18）

[^7]: 〔是〕－【宮】。（大正25，651d，n.21）

[^8]: 〔令〕－【宋】【宮】【聖】。（大正25，652d，n.1）

[^9]: 《大品經義疏》卷71：

「須菩提白佛：是菩薩如佛」下第二，如佛難^※1^，先難^※1^佛述，正^※2^正^※3^作斷惡歎為如佛也；次舉三義成之：一、生善，二、斷惡，三、佛答如故。能滅惡生善，即釋上功能。佛也，體如故名佛。菩薩二體佛如豈不如佛？差^※4^菩薩別體如不體佛如者，可不如佛耳。（卍新續藏24，325a3-8）

※1案：「難」應作「歎」。

※2上「正」一作「王」。（卍新續藏24，325d，n.1）

※3一無「正」字。（卍新續藏24，325d，n.2）

※4「差」疑「若」。（卍新續藏24，325d，n.3）

[^10]: 《大般若波羅蜜多經》卷463〈69 樹喻品〉：

具壽善現白言：「世尊！諸菩薩摩訶薩當知如佛。所以者何？依諸菩薩摩訶薩故便能永斷一切地獄、傍生、鬼界，亦能永斷一切無暇、貧窮下賤、三界眾苦。」（大正7，340a8-11）

[^11]: 諸＝識【宮】。（大正25，652d，n.3）

[^12]: 《大般若波羅蜜多經》卷463〈69 樹喻品〉：

復次，善現當知！菩薩摩訶薩眾即是如來。所以者何？善現！若由此真如施設如來，即由此真如施設獨覺，亦由此真如施設聲聞，亦由此真如施設一切賢聖，亦由此真如施設色、受、想、行、識，......亦由此真如施設有為界，亦由此真如施設無為界，亦由此真如施設一切法，亦由此真如施設一切有情，亦由此真如施設一切菩薩摩訶薩。

如是，善現！若如來真如、若獨覺真如、若聲聞真如、若一切賢聖真如、若色等一切法真如、若一切有情真如、若一切菩薩摩訶薩真如，如是真如實皆無異，由無異故說名真如。諸菩薩摩訶薩於此真如修學圓滿，便能證得一切智智，既已證得一切智智故名如來。以是因緣當知菩薩摩訶薩眾即是如來，以一切法一切有情皆以真如為定量故。（大正7，340a17-b28）

[^13]: 《大品經義疏》卷71：「既體如故如佛，豈不學如耶？此中，明體如故具自行，知眾生根體如化。」（卍新續藏24，325a8-9）

[^14]: 住＝於【元】【明】【石】。（大正25，652d，n.4）

[^15]: 知＝如【聖】【石】。（大正25，652d，n.5）

[^16]: 《大般若波羅蜜多經》卷463〈69
樹喻品〉：「若於一切法真如得自在，則得一切有情根勝劣智。」（大正7，340c2-4）

[^17]: 知＝智【聖】。（大正25，652d，n.6）

[^18]: 〔知一......已〕九字－【宋】【元】【明】【宮】。（大正25，652d，n.7）

[^19]: 〔得〕－【宋】【元】【明】【宮】【聖】。（大正25，652d，n.8）

[^20]: 《大般若波羅蜜多經》卷463〈69
樹喻品〉：「如是，善現！諸菩薩摩訶薩應學甚深般若波羅蜜多，若學甚深般若波羅蜜多則能學一切法真如，若學一切法真如則於一切法真如得自在，若於一切法真如得自在則得一切有情根勝劣智，若得一切有情根勝劣智則能具知一切有情勝解差別，若能具知一切有情勝解差別則知一切有情自業受果，若知一切有情自業受果則願智圓滿，若願智圓滿則能淨修三世妙智，若能淨修三世妙智則能圓滿一切智智，若能圓滿一切智智則能無倒行菩薩行，若能無倒行菩薩行則能常以財施、法施饒益有情，若能常以財施、法施饒益有情則能如實成熟有情，若能如實成熟有情則能如實嚴淨佛土，若能如實嚴淨佛土則能證得一切智智，若能證得一切智智則能如實轉妙法輪，若能如實轉妙法輪則能安立有情於三乘道，若能安立有情於三乘道則能令有情入無餘依般涅槃界。」（大正7，340b28-c17）

[^21]: 《大般若波羅蜜多經》卷463〈69
樹喻品〉：「如是，善現！諸菩薩摩訶薩見如是等自利利他無量功德，欲令所發大菩提心堅固不退，應勤精進修行般若波羅蜜多方便善巧。」（大正7，340c17-20）

[^22]: 應當＝當應【宋】【宮】【聖】。（大正25，652d，n.10）

[^23]: （為）＋作【元】【明】【石】。（大正25，652d，n.11）

[^24]: 〔是〕－【聖】【石】。（大正25，652d，n.12）

[^25]: 〔深〕－【宋】【元】【明】【宮】。（大正25，652d，n.13）

[^26]: 千＝干【宮】。（大正25，652d，n.14）

[^27]: 如＋（是）【石】。（大正25，652d，n.15）

[^28]: 巨億：數以億計。極言其多。（《漢語大詞典》（一），p.955）

[^29]: 〔中〕－【宮】。（大正25，652d，n.16）

[^30]: 關於「三乘共十地」的內容，詳見《大智度論》卷75〈57
燈炷品〉（大正25，585c28-586a17）。

[^31]: 《大般若波羅蜜多經》卷463〈69
樹喻品〉：「復次，善現！假使充滿三千大千世界一切有情皆入菩薩正性離生，是諸菩薩摩訶薩眾所獲福聚，於行菩提向一菩薩摩訶薩所獲福聚，百分不及一，千分不及一，如是乃至百千俱胝那庾多分亦不及一。」（大正7，341b17-22）

[^32]: 《大般若波羅蜜多經》卷463〈69
樹喻品〉：「復次，善現！假使充滿三千大千世界一切有情皆行菩提向，是諸菩薩摩訶薩眾所獲福聚，於一如來、應、正等覺所成福聚，百分不及一，千分不及一，如是乃至百千俱胝那庾多分亦不及一。」（大正7，341b22-26）

[^33]: 《大般若波羅蜜多經》卷463〈69 樹喻品〉：

時，具壽善現白佛言：「世尊！初發無上正等覺心諸菩薩摩訶薩何所思惟？」

佛言：「善現！是菩薩摩訶薩恒正思惟一切智智。」（大正7，341b27-29）

[^34]: 〔無想〕－【宋】【元】【明】【宮】。（大正25，652d，n.17）

[^35]: （1）《放光般若經》卷16〈71 種樹品〉：

佛言：「薩云若者，無所有亦無有想，亦無無想，亦不生，亦不現。」（大正8，115c16-18）

（2）《大般若波羅蜜多經》卷463〈69 樹喻品〉：

佛告善現：「一切智智無性為性，無相、無因、無所警覺、無生現故。」（大正7，341c2-3）

[^36]: 《大般若波羅蜜多經》卷463〈69 樹喻品〉：

又汝所問「一切智智何所緣？何增上？何行相？何為相」者，善現！一切智智無性為所緣，正念為增上，寂靜為行相，以法界為相。（大正7，341c2-6）

[^37]: 但＝俱【聖】。（大正25，652d，n.18）

[^38]: 《大般若波羅蜜多經》卷463〈69 樹喻品〉：

佛告善現：「非但一切智智無性為性，色、受、想、行、識亦無性為性；如是乃至有為界、無為界亦無性為性。」（大正7，342a4-7）

[^39]: 〔相〕－【宮】【聖】。（大正25，652d，n.19）

[^40]: 為＋（相）【宋】【元】【明】。（大正25，652d，n.20）

[^41]: （1）《放光般若經》卷16〈71 種樹品〉：

佛告須菩提：「薩云若者，自無所有，自無所有者空。」（大正8，115c22-24）

（2）《大般若波羅蜜多經》卷463〈69 樹喻品〉：

佛告善現：「一切智智自性無故；若法自性無，此法無性為性。色、受、想、行、識亦自性無故；若法自性無，此法無性為性。如是乃至有為界、無為界亦自性無故；若法自性無，此法無性為性。」（大正7，342a9-13）

[^42]: 〔故〕－【宋】【元】【明】【宮】。（大正25，652d，n.21）

[^43]: 《大般若波羅蜜多經》卷463〈69 樹喻品〉：

佛告善現：「一切智智無和合自性故，若法無和合自性，此法則以無性為性。色、受、想、行、識亦無和合自性故，若法無和合自性，此法則以無性為性。如是乃至有為界、無為界亦無和合自性故，若法無和合自性，此法則以無性為性。」（大正7，342a16-21）

[^44]: 〔自〕－【宋】【元】【明】【宮】【聖】。（大正25，652d，n.22）

[^45]: 世界＝國土【石】下同。（大正25，653d，n.1）

[^46]: 〔羅〕－【宋】【元】【明】【宮】。（大正25，653d，n.2）

[^47]: 定＝空【聖】。（大正25，653d，n.3）

[^48]: 《大般若波羅蜜多經》卷463〈69 樹喻品〉：

佛告善現：「是菩薩摩訶薩成就最勝方便善巧，雖知一切法皆無性為性，而常精勤成熟有情、嚴淨佛土；雖常精勤成熟有情、嚴淨佛土，而恒通達一切有情及諸佛土無不皆以無性為性。」（大正7，342b26-c2）

[^49]: 是＋（為）【石】。（大正25，653d，n.4）

[^50]: 〔行〕－【宮】。（大正25，653d，n.5）

[^51]: 薩＋（等）【聖】。（大正25，653d，n.6）

[^52]: 足＋（是）【宋】【元】【明】【宮】。（大正25，653d，n.7）

[^53]: 〔具足......緣〕六字－【宋】【元】【明】【宮】。（大正25，653d，n.8）

[^54]: （1）《放光般若經》卷16〈71
種樹品〉：「一時一意，以智慧一時合應，便逮薩云若。」（大正8，116a9-10）

（2）《大般若波羅蜜多經》卷463〈69
樹喻品〉：「若學此道已得圓滿，由一剎那相應般若，便能證得一切智智。」（大正7，342c13-15）

[^55]: 《大般若波羅蜜多經》卷463〈69
樹喻品〉：「復以無障清淨佛眼，遍觀十方三世等法尚不得無，況當得有！」（大正7，342c16-17）

[^56]: 《大般若波羅蜜多經》卷463〈69
樹喻品〉：「如是，善現！諸菩薩摩訶薩應行般若波羅蜜多，信解一切法皆無性為性。善現！是名菩薩摩訶薩成就最勝方便善巧，謂行般若波羅蜜多觀一切法，尚不得無，況當得有！」（大正7，342，c17-21）

[^57]: 〔是〕－【石】。（大正25，653d，n.9）

[^58]: 可得＝知【宋】【元】【明】【宮】【聖】。（大正25，653d，n.10）

[^59]: 《大般若波羅蜜多經》卷463〈69
樹喻品〉：「善現！是菩薩摩訶薩修行布施波羅蜜多時，於此布施施者、受者、施物、施果及菩提心尚不見無，況當見有！」（大正7，342c21-24）

[^60]: 〔況〕－【石】。（大正25，653d，n.11）

[^61]: 《大品經義疏》卷71：

「無法尚不可得，何況法性」者，得佛時畢竟空故，始是方便，故因中不著有無，果亦如是，可謂行無生滅；因不得常斷，果即其證也。（卍新續藏24，325b11-14）

[^62]: 佛＋（所）【石】。（大正25，653d，n.12）

[^63]: 《大般若波羅蜜多經》卷463〈69 樹喻品〉：

如是乃至證得一切智智時，於一切智智若能證者、若所證得、若由此證得、若證得時處，尚不見無，況當見有！所以者何？善現！是菩薩摩訶薩常作是念：「諸法皆以無性為性，如是無性非佛所作、非菩薩作、非獨覺作、非聲聞作、亦非餘作，以一切法皆無作者，作者離故。」（大正7，342c24-343a1）

[^64]: 《大般若波羅蜜多經》卷463〈69 樹喻品〉：

善現復問：「若一切法離法性者，云何離法能知離法若有若無？世尊！有法不應能知無法，無法不應能知有法，有法不應能知有法，無法不應能知無法。世尊！如是一切法皆無知為性，云何菩薩摩訶薩行深般若波羅蜜多，於諸法中種種顯示，謂色、受、想、行、識若有若無，......預流果乃至獨覺菩提若有若無，一切菩薩摩訶薩行若有若無，諸佛無上正等菩提若有若無，一切智智若有若無，有為界、無為界若有若無？」（大正7，343a2-b1）

[^65]: （1）《放光般若經》卷16〈71
種樹品〉：「菩薩以世事習故現有所有、現無所有，非第一最要義。」（大正8，116a26-28）

（2）《大般若波羅蜜多經》卷463〈69 樹喻品〉：

佛告善現：「諸菩薩摩訶薩行深般若波羅蜜多，隨世俗故，顯示諸法若有、若無，不隨勝義。」（大正7，343b1-3）

[^66]: 《大般若波羅蜜多經》卷463〈69 樹喻品〉：

佛告善現：「非異世俗別有勝義。所以者何？世俗真如即是勝義。」（大正7，343b4-6）

[^67]: 〔以〕－【宋】【元】【明】【宮】。（大正25，653d，n.13）

[^68]: 《大般若波羅蜜多經》卷463〈69
樹喻品〉：「諸有情類顛倒妄執，於此真如不知不見；諸菩薩摩訶薩為益彼故，隨世俗相顯示諸法若有若無，非隨勝義。」（大正7，343b6-8）

[^69]: （1）《放光般若經》卷16〈71
種樹品〉：「又須菩提！眾生於五陰有相，不知無所有，以是故作是分別說法，欲使眾生知無所有。」（大正8，116b2-3）

（2）《大般若波羅蜜多經》卷463〈69
樹喻品〉：「善現！無量有情於蘊等法起實有想或實無想，不達諸法非有非無；諸菩薩摩訶薩為益彼故，顯示蘊等若有若無，令諸有情因斯了達蘊等諸法非有非無，非欲令執實有無相。」（大正7，343b8-12）

[^70]: 〔【論】〕－【宋】【宮】【聖】。（大正25，653d，n.14）

[^71]: 故＋（如）【石】。（大正25，653d，n.15）

[^72]: 〔香〕－【宮】。（大正25，653d，n.16）

[^73]: 〔若〕－【宋】【元】【明】【宮】。（大正25，653d，n.17）

[^74]: 〔波羅蜜〕－【宋】【元】【明】【宮】。（大正25，653d，n.18）

[^75]: 〔能善......根〕六字－【宋】【元】【明】【宮】。（大正25，653d，n.19）

[^76]: 緣＋（惡）【聖】。（大正25，653d，n.20）

[^77]: 鈍＋（故）【石】。（大正25，654d，n.1）

[^78]: 心＝意【聖】。（大正25，654d，n.2）

[^79]: 應＝能【宋】【元】【明】【宮】。（大正25，654d，n.3）

[^80]: 〔故〕－【宋】【元】【明】【宮】【聖】。（大正25，654d，n.4）

[^81]: 智慧＝知【石】。（大正25，654d，n.5）

[^82]: 〔緣〕－【宮】。（大正25，654d，n.6）

[^83]: 貫＝寶【元】【明】。（大正25，654d，n.7）

[^84]: 《一切經音義》卷99：「珠琲（陪每反。顧野王云：琲謂貫珠之名也。百珠為貫，五貫為琲。或作𤦅也）。」（大正54，925b2）

[^85]: 〔法〕－【宋】【元】【明】【宮】【聖】【石】。（大正25，654d，n.8）

[^86]: 〔可〕－【宋】【元】【明】【宮】。（大正25，654d，n.9）

[^87]: 及＝乃【石】。（大正25，654d，n.10）

[^88]: 〔能〕－【宋】【元】【明】【宮】【聖】。（大正25，654d，n.11）

[^89]: （1）《大智度論》卷70〈49問相品〉：

「相不能知無相」者，內雖有智慧，外空故無法可知；外無緣云何智慧生？是故言「相不能知無相」。譬如刀雖利，不能破空。「無相不能知相」者，有人言：內智慧無定相，外所緣法有定相，心隨緣而生，是故說「無相不應知相」。譬如無刀，雖有物，無刀可斫。（大正25，548c28-549a8）

（2）《大品經義疏》卷71：「問意：從上非佛作生諸法，非作無所有者，誰知如此無^※^無所有法耶？佛答明第一義中未曾有不有，今隨俗故云：佛知無所有，而為眾生說有不有也。」（卍新續藏24，325b16-18）

※一無「無」字。（卍新續藏24，325d，n.10）

[^90]: 〔有〕－【宮】。（大正25，654d，n.12）

[^91]: 〔佛〕－【宋】【元】【明】【宮】。（大正25，654d，n.13）

[^92]: 〔於〕－【宋】【元】【明】【宮】。（大正25，654d，n.14）

[^93]: 陰＝眾【石】。（大正25，654d，n.15）

[^94]: 《大正藏》原作「欲」，今依《高麗藏》作「俗」（第14冊，1229a1）。

[^95]: 蜜＋（釋第七十品竟）【石】。（大正25，654d，n.16）

[^96]: （大智......二）十三字＝（釋菩薩行品第七十二）九字【宋】【元】【明】，（大智度論釋第七十二品道行品）十三字【宮】，（釋第七十一品）六字【聖】，（摩訶般若波羅蜜品第七十一菩薩行品）十六字【石】。（大正25，654d，n.17）

[^97]: 《大般若波羅蜜多經》卷464〈70 菩薩行品〉：

佛告善現：「菩薩行菩薩行者，謂為無上正等菩提行生死故名菩薩行。」（大正7，343b24-26）

[^98]: 行＋（是菩薩行）【元】【明】。（大正25，654d，n.19）

[^99]: 《大般若波羅蜜多經》卷464〈70 菩薩行品〉：

具壽善現白佛言：「世尊！諸菩薩摩訶薩當於何處行菩薩行？」

佛言：「善現！諸菩薩摩訶薩當於色、受、想、行、識空行菩薩行。」（大正7，343b26-28）

[^100]: 〔大空行〕－【宋】【元】【明】【宮】。（大正25，655d，n.1）

[^101]: 空＋（性空）【石】。（大正25，655d，n.2）

[^102]: 〔性空〕－【石】。（大正25，655d，n.3）

[^103]: 案：此處缺「不可得空」。

[^104]: 二＋（禪）【石】。（大正25，655d，n.4）

[^105]: 三＋（禪）【石】。（大正25，655d，n.5）

[^106]: 相＋（三昧）【石】。（大正25，655d，n.6）

[^107]: 行＋（諸）【石】。（大正25，655d，n.7）

[^108]: 《大般若波羅蜜多經》卷464〈70
菩薩行品〉：「當依引發文字陀羅尼行菩薩行，當依悟入文字陀羅尼行菩薩行，當依悟入無文字陀羅尼行菩薩行，當依引發無礙辯才行菩薩行。」（大正7，343c25-28）

[^109]: 行＋（是為菩薩行）【元】【明】。（大正25，655d，n.8）

[^110]: 《大般若波羅蜜多經》卷464〈70
菩薩行品〉：「當依有為界行菩薩行，當依無為界行菩薩行。善現！諸菩薩摩訶薩如是修行菩薩行時，如佛無上正等菩提，於諸法中不作二相。善現！若菩薩摩訶薩如是行般若波羅蜜多時，名為無上正等菩提修菩薩行。」（大正7，343c28-344a4）

[^111]: 〔世尊〕－【聖】。（大正25，655d，n.9）

[^112]: 《大般若波羅蜜多經》卷464〈70 菩薩行品〉：

佛告善現：「覺義、實義、薄伽梵義，故名佛陀。

復次，善現！於諸實法現等正覺，故名佛陀。

復次，善現！通達實法，故名佛陀。

復次，善現！於一切法如所有性、盡所有性無顛倒覺，故名佛陀。

復次，善現！遍於三世及無為法無障智轉，故名佛陀。

復次，善現！如實開覺一切有情令離顛倒，故名佛陀。」（大正7，344a7-13）

[^113]: 〔如義〕－【聖】。（大正25，655d，n.10）

[^114]: 〔義〕－【宋】【宮】。（大正25，655d，n.11）

[^115]: 《大般若波羅蜜多經》卷464〈70
菩薩行品〉：「復次，善現！假立名相施設言說，能真實覺最上勝妙，故名菩提。」（大正7，344a17-18）

[^116]: 《大般若波羅蜜多經》卷464〈70
菩薩行品〉：「復次，善現！不可壞義是菩提義，無分別義是菩提義。」（大正7，344a18-19）

[^117]: 提＋（是）【宋】【元】【明】【宮】。（大正25，655d，n.12）

[^118]: 《大般若波羅蜜多經》卷464〈70
菩薩行品〉：「復次，善現！諸佛所有真淨遍覺，故名菩提。」（大正7，344a21-22）

[^119]: 〔為〕－【宋】【元】【明】【宮】。（大正25，655d，n.13）

[^120]: 《大般若波羅蜜多經》卷464〈70
菩薩行品〉：「復次，善現！諸佛由此於一切法、一切種相現等正覺，故名菩提。」（大正7，344a22-23）

[^121]: 三事：供養諸佛、種善根、親近善知識。

[^122]: 〔是〕－【石】。（大正25，655d，n.14）

[^123]: 薩＋（為菩提）【聖】【石】。（大正25，655d，n.15）

[^124]: 淨垢＝垢淨【宋】【元】【明】【宮】【石】。（大正25，655d，n.16）

[^125]: 《大般若波羅蜜多經》卷464〈70 菩薩行品〉：

佛告善現：「諸菩薩摩訶薩為菩提故，修行六波羅蜜多乃至一切智智時，於一切法無益無損、無增無減、無生無滅、無染無淨。何以故？是菩薩摩訶薩為菩提故，行深般若波羅蜜多，於一切法都無所緣而為方便，不為益損、不為增減、不為生滅、不為染淨現在前故。」（大正7，344a27-b4）

[^126]: 〔白佛〕－【宋】【宮】【聖】。（大正25，655d，n.17）

[^127]: 空＋（外空）【石】。（大正25，655d，n.18）

[^128]: 〔故〕－【宋】【元】【明】【宮】。（大正25，655d，n.19）

[^129]: 後＝從【聖】。（大正25，655d，n.20）

[^130]: 夫＋（人）【石】。（大正25，655d，n.21）

[^131]: 《大般若波羅蜜多經》卷464〈70 菩薩行品〉：

佛告善現：「若菩薩摩訶薩以二故行，則諸善法不得增長。何以故？愚夫異生皆依二故，所起善法不得增長。若菩薩摩訶薩不二故行，從初發心乃至後心，恒時增長一切善法。」（大正7，344b27-c2）

[^132]: 令＝命【石】。（大正25，655d，n.22）

[^133]: 《大般若波羅蜜多經》卷464〈70
菩薩行品〉：「是故，善現！諸菩薩摩訶薩善根堅固，世間天、人、阿素洛等不能毀壞令墮聲聞、獨覺等地。」（大正7，344c2-4）

[^134]: 《大般若波羅蜜多經》卷464〈70
菩薩行品〉：「世間種種惡不善法不能制伏，令於行六波羅蜜多乃至一切智智時，所有善法不得增長。」（大正7，344c4-6）

[^135]: 三事：供養諸佛，具足善根，得真知識。

[^136]: 〔摩訶薩〕－【宋】【元】【明】【宮】【聖】。（大正25，655d，n.23）

[^137]: 〔不〕－【聖】。（大正25，655d，n.24）

[^138]: 〔是法〕－【宋】【元】【明】【宮】。（大正25，655d，n.25）

[^139]: 〔心〕－【石】＊。（大正25，655d，n.26）

[^140]: 淨＋（心）【石】＊。（大正25，655d，n.27）

[^141]: 《大般若波羅蜜多經》卷464〈70 菩薩行品〉：

佛言：「善現！諸菩薩摩訶薩從初發心，親近如來、應、正等覺聞說正法，所謂契經乃至論議，聞已受持，數數溫習令善通利，既善通利思惟觀察，既觀察已深見意趣，見意趣已復善通達，既善通達得陀羅尼，起無礙辯乃至證得一切智智，隨所生處，於所聞持正法教義常不忘失。於諸佛所廣種善根，由善根力所攝受故，不墮惡趣無暇中生。復由善根所攝受故，意樂清淨，淨意樂力所攝持故，常能無倒成熟有情、嚴淨佛土。」（大正7，344c16-26）

[^142]: （1）《放光般若經》卷16〈72
菩薩行品〉：「以是功德，終不離真知識──終不離諸佛、諸菩薩、諸真人及讚歎佛者。」（大正8，117a1-2）

（2）《大般若波羅蜜多經》卷464〈70
菩薩行品〉：「復由善根所攝受故，常不遠離真淨善友，謂諸如來、應、正等覺及諸菩薩摩訶薩眾、獨覺、聲聞，并餘能讚佛、法、僧者。」（大正7，344c26-28）

（3）《大智度論》卷85〈72
菩薩行品〉：「為善根所護故，終不離善知識。善知識者，諸佛、大菩薩、阿羅漢。略說善知識相，能讚歎三寶者。」（大正25，657b8-10）

[^143]: 《正觀》（6），pp.206-207：《摩訶般若波羅蜜經》卷21〈70
三慧品〉（大正8，376a24-b8）；《放光般若經》卷16〈70
漚惒品〉（大正8，114b20-c2），Pañcaviṃśati （KIMURA,V）, p.127, line
12-27。

[^144]: 燈＝憕【石】。（大正25，656d，n.1）

[^145]: 《正觀》（6），p.207：《大智度論》卷6（大正25，106c11-12）、卷18（大正25，190b2-6）、卷79（大正25，618c5-9）、卷84（大正25，651a4-8）。

[^146]: 言＋（名字異）【石】。（大正25，656d，n.2）

[^147]: 〔名字異〕－【石】。（大正25，656d，n.3）

[^148]: 〔有〕－【聖】。（大正25，656d，n.4）

[^149]: 實＋（際）【宋】【元】【明】【宮】。（大正25，656d，n.5）

[^150]: 〔了〕－【宋】【元】【明】【宮】。（大正25，656d，n.6）

[^151]: 〔為〕－【宋】【元】【明】【宮】【聖】。（大正25，656d，n.7），

[^152]: 《正觀》（6），p.207：《大智度論》卷27（大正25，258c27-259b5，260b1-6）、卷84（大正25，649b16-27）。

[^153]: 三無學人：指上所說「阿羅漢、辟支佛、佛」三者。

[^154]: 名＋（為）【石】。（大正25，656d，n.8）

[^155]: 二無學人：阿羅漢、辟支佛。

[^156]: 〔故〕－【宮】。（大正25，656d，n.9）

[^157]: 〔轉〕－【宮】。（大正25，656d，n.10）

[^158]: 三事：供養諸佛、種善根、親近善知識。

[^159]: 若＋（是）【宋】【元】【明】【宮】。（大正25，656d，n.11）

[^160]: 人＝夫【聖】【石】。（大正25，656d，n.12）

[^161]: 意＝不【宮】。（大正25，656d，n.13）

[^162]: 《中阿含經》卷54（200經）《[阿](file:///C:\Documents%20and%20Settings\Ru%20Yo\Local%20Settings\Temp\cbrtmp_sutra_&T=25&B=T&V=01&S=0026&J=54&P=&166815.htm#0_2#0_2)梨吒經》：

世尊告曰：「如是！我為汝等長夜說栰喻法，欲令棄捨，不欲令受。若汝等知我長夜說栰喻法者，當以捨是法，況非法耶！」（大正1，764c12-14）

[^163]: 渡＝度【聖】【石】＊。（大正25，657d，n.1）

[^164]: 佛＝能【宮】。（大正25，657d，n.2）

[^165]: 〔故〕－【石】。（大正25，657d，n.3）

[^166]: 供養佛大。（印順法師，《大智度論筆記》［H001］p.391）

[^167]: 喜：6.容易。《百喻經‧婆羅門殺子喻》："人命難知，計算喜錯。"（《漢語大詞典》（三），
p.401）

[^168]: 讀誦＝誦讀【宋】【元】【明】【宮】。（大正25，657d，n.6）

[^169]: 〔故〕－【聖】【石】。（大正25，657d，n.7）

[^170]: 〔教化眾生〕－【石】。（大正25，657d，n.8）

[^171]: 世界＝國土【石】下同。（大正25，657d，n.9）

[^172]: 詰＝鞊【宋】【元】【明】【宮】。（大正25，657d，n.10）

[^173]: 參見釋惠敏，〈「心淨則佛土淨」之考察〉，《中華佛學學報》第10期，新北市：中華佛學研究所，1997年7月，pp.25-44。

[^174]: 除差＝除愈【宋】【元】【明】【石】，＝著【聖】，＝差【宮】。（大正25，657d，n.11）

[^175]: （1）二＝三【宋】【元】【明】【宮】【聖】【石】。（大正25，657d，n.12）

（2）案：《大正藏》原作「二」，今依【宋】【元】【明】【宮】【聖】【石】及文意改作「三」。

[^176]: 種＝眾【宋】【元】。（大正25，657d，n.15）

[^177]: （大智度......三）十三字＝（大智度論釋第七十三品三善根品）十四字【宮】，（釋第七十二品）六字【聖】，（摩訶般若波羅蜜品第七十二善根方便品八十六）二十字【石】。（大正25，657d，n.14）

[^178]: 《大般若波羅蜜多經》卷464〈71 親近品〉：

佛告善現：「彼菩薩摩訶薩遠離方便善巧力故，雖親近諸佛、種諸善根、承事善友，而不能得一切智智。謂彼菩薩摩訶薩不從諸佛及諸善友聞說殊勝方便善巧，雖親近諸佛、種諸善根、承事善友，而不能得一切智智。」（大正7，345a19-24）

[^179]: 《大般若波羅蜜多經》卷464〈71 親近品〉：

佛告善現：「若菩薩摩訶薩從初發心修行布施波羅蜜多時，以一切智智相應作意，或施諸佛，或施菩薩，或施獨覺，或施聲聞，或施諸餘沙門梵志，或施外道修梵行者，或施貧窮涉路苦行及來乞者，或施一切人、非人等，是菩薩摩訶薩成就如是一切智智相應作意，雖行布施而無施想、無受者想，亦無一切我、我所想。所以者何？是菩薩摩訶薩觀一切法自相皆空，無實、無成、無轉、無滅，入諸法相，知一切法無作、無能，入諸行相。」（大正7，345a26-b7）

[^180]: 《大般若波羅蜜多經》卷464〈71
親近品〉：「是菩薩摩訶薩成就如是方便善巧，恒時增長覺分善根，由此善根常增長故，能行布施波羅蜜多，成熟有情、嚴淨佛土。」（大正7，345b7-10）

[^181]: 《大般若波羅蜜多經》卷464〈71
親近品〉：「雖行布施而不希求施所得果，謂不迴向可愛境界及勝生處，唯為救護無救護者，及欲解脫未解脫者，修行布施波羅蜜多。」（大正7，345b10-13）

[^182]: 怒＝恚【石】。（大正25，657d，n.18）

[^183]: 〔縛〕－【宮】。（大正25，657d，n.19）

[^184]: 〔無定......法〕十六字－【聖】。（大正25，657d，n.20）

[^185]: 作＝空【聖】。（大正25，657d，n.21）

[^186]: 〔相〕－【宋】【宮】。（大正25，657d，n.22）

[^187]: 須＝斯【明】。（大正25，657d，n.23）

[^188]: 〔而〕－【宋】【元】【明】【宮】。（大正25，657d，n.24）

[^189]: 《大般若波羅蜜多經》卷464〈71
親近品〉：「復次，善現！若菩薩摩訶薩從初發心修行般若波羅蜜多時，以一切智智相應作意，修學一切菩提分法，成就如是方便善巧，雖行見修所斷法道，而不取預流、一來、不還、阿羅漢果、獨覺菩提。所以者何？是菩薩摩訶薩觀一切法自相皆空，無實、無成、無轉、無滅，入諸法相，知一切法無作、無能，入諸行相。是菩薩摩訶薩成就最勝方便善巧，恒時增長覺分善根；由此善根常增長故，能行一切菩提分法，超諸聲聞、獨覺等地，趣入菩薩正性離生，是名菩薩無生法忍；由此忍故，常能自在成熟有情、嚴淨佛土。」（大正7，346b9-20）

[^190]: 〔入〕－【宋】【元】【明】【宮】。（大正25，657d，n.25）

[^191]: 《大般若波羅蜜多經》卷464〈71
親近品〉：「復次，善現！若菩薩摩訶薩從初發心修行般若波羅蜜多時，以一切智智相應作意，入四靜慮、四無量、四無色定。是菩薩摩訶薩雖於靜慮、無量、無色入出自在，而不攝受彼果異熟。所以者何？是菩薩摩訶薩成就最勝方便善巧，觀諸靜慮、無量、無色自相皆空，無實、無成、無轉、無滅，入諸法相，知一切法無作、無能，入諸行相。是菩薩摩訶薩成就如是方便善巧，恒時增長覺分善根；由此善根常增長故，能行靜慮、無量、無色；由行靜慮、無量、無色，便能自在成熟有情、嚴淨佛土。」（大正7，346a27-b9）

[^192]: 〔入〕－【宮】。（大正25，658d，n.1）

[^193]: 《大般若波羅蜜多經》卷464〈71
親近品〉：「復次，善現！若菩薩摩訶薩修行般若波羅蜜多時，以一切智智相應作意，雖得自在順逆入出八解脫、八勝處、九次第定、十遍處等，而能成就方便善巧，不取預流、一來、不還、阿羅漢果、獨覺菩提。所以者何？是菩薩摩訶薩觀一切法自相皆空，無實、無成、無轉、無滅，入諸法相，知一切法無作、無能，入諸行相。是菩薩摩訶薩成就最勝方便善巧，恒時增長覺分善根；由此善根常增長故，便能自在成熟有情、嚴淨佛土，證入菩薩不退轉地得受記忍。」（大正7，346b20-c1）

[^194]: 行＝學【石】。（大正25，658d，n.2）

[^195]: 〔是〕－【宋】【元】【明】【宮】＊。（大正25，657d，n.17-1）

[^196]: 《大般若波羅蜜多經》卷464〈71
親近品〉：「復次，善現！若菩薩摩訶薩修行般若波羅蜜多時，以一切智智相應作意，精進修行如來十力、四無所畏、四無礙解、大慈、大悲、大喜、大捨及十八佛不共法等無量無邊諸佛功德，乃至未具成熟有情、嚴淨佛土，猶未證得一切智智。所以者何？是菩薩摩訶薩觀一切法自相皆空，無實、無成、無轉、無滅，入諸法相，知一切法無作、無能，入諸行相。是菩薩摩訶薩成就最勝方便善巧，恒時增長覺分善根，由此善根常增長故，便能圓滿成熟有情、嚴淨佛土，漸次證得一切智智。善現！如是名為方便善巧，若菩薩摩訶薩成就如是方便善巧，諸有所為定能證得一切智智。如是最勝方便善巧，皆由般若波羅蜜多而得成就。是故，善現！諸菩薩摩訶薩應勤修學甚深般若波羅蜜多，諸有所為勿希果報。若能如是精勤修學甚深般若波羅蜜多，速能證得一切智智。」（大正7，346c1-18）

[^197]: 若＋（為）【石】。（大正25，658d，n.4）

[^198]: 不＋（也）【宋】【元】【明】。（大正25，658d，n.5）

[^199]: 以＝與【宮】。（大正25，658d，n.6）

[^200]: 〔以〕－【聖】。（大正25，658d，n.7）

[^201]: 〔能〕－【宋】【元】【明】【宮】【聖】【石】。（大正25，658d，n.8）

[^202]: 人＝夫【宋】【元】【明】【宮】。（大正25，658d，n.9）

[^203]: 量＝果【石】。（大正25，658d，n.10）

[^204]: （布）＋施【石】。（大正25，658d，n.11）

[^205]: 利＋（益）【石】。（大正25，658d，n.12）