云何名法忍？[^2] ^lun-015-1

忍諸恭敬、供養眾生及諸瞋惱、婬欲之人，是名生忍。 ^lun-015-2

忍其供養、恭敬法及瞋惱、婬欲法，是為法忍。[^3] ^lun-015-3

復次，法忍者，於內六情不著，於外六塵不受，能於此二不作分別。何以故？內相如外，外相如內，二相俱不可得故；一相故，因緣合故，其實空故，一切法相常清淨故，如、真際、法性相故，不二入故，雖無二亦不一。如是觀諸法，心信不轉，是名法忍。 ^lun-015-4

如《毘摩羅鞊[^4]經》[^5]中，法住[^6]菩薩說：「^生、滅為二，不生、不滅是不二入法門。」乃至文殊尸利說：「^無聞、無見，一切心滅，無說、無語，是不二入法門。」 ^lun-015-5

毘摩羅鞊默然無言，諸菩薩讚言：「^善哉！善哉！是真不二入法門。」 ^lun-015-6

復次，一切法有二種[^7]：一者、眾生，二者、諸[^8]法。菩薩於眾生中忍，如先[^9]說。[^10] ^lun-015-7

`390`今說法中忍。法有二種：心法，非心法。[^11] ^lun-015-8

非心法中有內、有外：外有寒熱、風雨等，內有飢渴、老病死等。如是等種種，名為非心法。 ^lun-015-9

心法中有二種：一者、瞋恚、憂愁、疑等，二者、婬欲、憍慢等。是二名為心法。 ^lun-015-10

菩薩於此二法，能忍不動，是名法忍。 ^lun-015-11

問曰：於眾生中若瞋惱害命得罪，憐愍得福；寒熱、風雨，無有增損，云何而忍？ ^lun-015-12

答曰： ^lun-015-13

雖無（168c）增損而自生惱亂憂苦，害菩薩道，以是故，應當忍。 ^lun-015-14

復次，非但殺惱眾生故得罪，為惡心作因緣故有罪。所以者何？雖殺眾生而無記心，是便無罪；慈念眾生，雖無所與而大得福。以是故[^12]，寒熱、風雨，雖無增損，然以能生惡意故得罪。以是故，應當忍。 ^lun-015-15

復次，菩薩自知宿罪因緣，生此苦處，此我自作，我應自受。如是思惟，是故能忍。 ^lun-015-16

復次，菩薩思惟國土有二種：有淨，有不淨。菩薩若生不淨國中，受此辛苦、飢寒眾惱，自發淨願：我成佛時，國中無此眾苦；此雖不淨，乃是我利。 ^lun-015-17

復次，菩薩思惟：「世間八法[^13]，賢聖所不能免，何況於我！」以是故，應當忍。 ^lun-015-18

復次，菩薩思惟：「知此人身無牢無[^14]強[^15]，為老、病、死所逐；雖復天身清淨，無老、無病，耽著天樂，譬如醉人，不得修行道福、出家離欲。」以是故，於此人身自忍修福，利益眾生。 ^lun-015-19

復次，菩薩思惟：「我受此四大、五眾身，應有種種苦分，無有受身而不苦者；富貴、貧賤，出家、在家，愚智、明闇，無得免者。何以故？ ^lun-015-20

富貴之人，常有畏怖[^16]，守護財物，譬如肥羊，早就屠机[^17]；如烏銜肉，眾烏[^18]逐之。 ^lun-015-21

貧賤之人，有飢、寒之苦。 ^lun-015-22

出家之人，今世雖苦，後世受福得道。 ^lun-015-23

在家之人，今世雖樂，後世受苦。 ^lun-015-24

愚人先求今世樂，無常對[^19]至，後則受苦。 ^lun-015-25

智人[^20]思惟無常苦，後則受樂得道[^21]。 ^lun-015-26

如是等受身之人，無不有苦。」是故菩薩應當行忍。 ^lun-015-27

復次，菩薩思惟：「一切世間皆苦，我當云何於中而欲求樂？」 ^lun-015-28

復次，菩薩思惟：「我於無量劫中常受眾苦（169a），無所利益，未曾為法；今日為眾生求佛道，雖受此苦，當得大利。是故外、內諸苦，悉當忍受。」 ^lun-015-29

復次，菩薩大心誓願：「若阿鼻泥犁苦，我當忍之，何況小苦而不能忍？若小[^22]不忍，何能忍大？」 ^lun-015-30

如是種種外法中忍，名曰法忍。 ^lun-015-31

問曰：云何內心法中能忍？ ^lun-015-32

答曰： ^lun-015-33

菩薩思惟：「我雖未得道，諸結未斷，若當不忍，與凡人不異，非為菩薩。」 ^lun-015-34

復自思惟：「若我得道，斷諸結使，則無法可忍。」 ^lun-015-35

復次，飢渴、寒熱，是外魔軍；結使、煩惱，是內魔賊。我[^23]當破此二軍，以成佛道；若不爾者，佛道不成。 ^lun-015-36

`392`如說佛苦行六年，魔王來言：「^剎利貴人，汝千分生中正有一分活耳！速起還國，布施修福，可得今世後世、人中天上之樂；道不可得，汝唐[^24]勤苦。汝若不受軟言，守迷不起，我當將大軍眾來擊破汝！」 ^lun-015-37

菩薩言：「^我今當破汝大力內軍，何況外軍？」 ^lun-015-38

魔言：「^何等是我內軍？」 ^lun-015-39

答曰：「^欲是汝初軍，憂愁為第二，飢渴第三軍，渴愛為第四， ^lun-015-40

睡眠第五軍，怖畏為第六，疑悔[^25]第七軍，瞋恚為第八， ^lun-015-41

利養虛稱[^26]九，自高蔑人[^27]十。如是等軍眾，厭[^28]沒出家人； ^lun-015-42

我以禪智力，破汝此諸軍，得成佛道已，度脫一切人。」[^29] ^lun-015-43

菩薩於此諸軍雖未能破，著忍辱鎧[^30]，捉智慧劍，執禪定楯[^31]，遮諸煩惱箭，是名內忍。 ^lun-015-44

因論生論：忍結不斷六義（印順法師，《大智度論筆記》〔A035〕p.67；〔C017〕p.215） ^lun-015-45

復次，菩薩於諸煩惱中，應當修忍，不應斷結。何以故？若斷結者，所失甚多，墮阿羅漢（169b）道中，[^32]與根敗[^33]無異。是故遮而不斷，以修忍辱，不隨結使。 ^lun-015-46

問曰：云何結使未斷而能不隨[^34]？ ^lun-015-47

答曰： ^lun-015-48

正思惟故，雖有煩惱而能不隨。 ^lun-015-49

復次，思惟觀空、無常相故，雖有妙好五欲，不生諸結。譬如國王有一大臣，自覆藏罪，人所不知。王言：「^取無脂肥羊來，汝若不得者，當與汝罪。」大臣有智，繫一大羊，以草穀好養；日三以狼而畏怖之，羊雖得養，肥而無脂。牽羊與王，王遣人殺之，肥而無脂。王問：「^云何得爾？」答以上事。菩薩亦如是，見無常、苦、空狼，令諸結使脂消，諸功德肉肥。 ^lun-015-50

復次，菩薩功德福報無量故，其心柔軟，諸結使薄，易修忍辱。譬如師子王，在林中吼，有人見之，叩頭求哀[^35]，則放令去；虎豹小物，不能爾也。何以故？師子王貴獸，有智分別故；虎豹賤蟲，不知分別故。又如壞軍，得值大將則活，值[^36]遇小兵則死。 ^lun-015-51

復次，菩薩智慧力，觀瞋恚有種種諸惡，觀忍辱有種種功德，是故能忍結使。 ^lun-015-52

復次，菩薩心有智力，能斷結使，為眾生故久住世間；知結使是賊，是故忍而不隨。菩薩繫此結賊，不令縱逸而行功德；譬如有賊，以因緣故不殺，堅閉一處而自修事業。 ^lun-015-53

復次，菩薩實知諸法相故，不以諸結使為惡[^37]，不以功德為妙；是故於結不瞋，功德不愛。以此智力故，能修忍辱。如偈說： ^lun-015-54

「^菩薩斷除諸不善，乃至極微滅無餘； ^lun-015-55

大功德福無有量，所造事業無不辦。 ^lun-015-56

菩薩大智慧力故，於諸結使不能惱（169c）； ^lun-015-57

是故能知諸法相，生死涅槃一無二。」 ^lun-015-58

如是種種因緣，雖未得道，於諸煩惱法中能忍，是名法忍。 ^lun-015-59

復次，菩薩於一切法，知一相無二。 ^lun-015-60

一切法[可識相]{.underline}[^38]，故言一。眼識識色，乃至意識識法，是可識相法，故言一。 ^lun-015-61

復次，一切法[可知相]{.underline}，故言一。苦法智、苦比智，知苦諦；集法智、集比智，知集諦；滅法智、滅比智，知滅諦；道法智、道比智，知道諦。及善世智，亦知苦、集、滅、`394`道、虛空、非智緣滅，是可知相法，故言一。 ^lun-015-62

復次，一切法可緣相，故言一。眼識及眼識相應法緣色；耳識、鼻識、舌識、身識亦如是；意識及意識相應法，亦緣眼、亦緣色、亦緣眼識，乃至緣意、緣法、緣意識。一切法可緣相，故言一。 ^lun-015-63

復次，有人言[^39]：一切法各皆一，一復有一名為二，三一名為三，如是乃至千萬，皆是一而假名為千萬。 ^lun-015-64

復次，一切法中有相，故言一；一相故，名為一。一切物名為法，法相故名為一。 ^lun-015-65

如是等無量一門，破異相，不著一，是名法忍。 ^lun-015-66

復次，菩薩觀一切[^40]為二。 ^lun-015-67

何等二？二名內、外相。內、外相故，內非外相，外非內相。 ^lun-015-68

復次，一切法有、無相故為二。空、不空，常、非常，我、非我，色、非色，可見、不可見，有對、非有對，有漏、無漏，有為、無為，心法、非心法，心數法、非心數法，心相應法、非心相應法。 ^lun-015-69

如是無量二門，破一不著二，是名為法忍。 ^lun-015-70

復次，菩薩或[^41]觀一切法為三。 ^lun-015-71

何等為三？下、中、上，善、不善、無記，有、無、非有非無，見諦斷、思惟斷、無斷，學、無學、非學非無學，報、有報、非報非有報。[^42] ^lun-015-72

如是無量三門，破一（170a）不著異，是名為法忍。 ^lun-015-73

復次，菩薩雖未得無漏道，結使未斷，能信無漏聖法及三種法印：一者、一切有為生法無常等印，二者、一切法無我印，三者、涅槃實法印。 ^lun-015-74

得道賢聖人，自得自知；菩薩雖未得道，能信能受，是名法忍。 ^lun-015-75

復次，於十四難[^43]不答法中有常、無常等，觀察無礙，不失中道[^44]，是法能忍，是為法忍。 ^lun-015-76

如一比丘[^45]於此十四難思惟觀察，不能通達，心不能忍；持衣鉢至佛所，白佛言：「^佛能為我解此十四難，使我意了者，當作弟子；若不能解，我當更求餘道！」 ^lun-015-77

佛告：「^癡人！汝本共我要誓『若答十四難，汝作我弟子』耶？」 ^lun-015-78

比丘言：「^不也！」 ^lun-015-79

佛言：「^汝癡人今何以言『若不答我，不作弟子』？我為老、病、死人說法濟度；此十四難是鬪諍法，於法無益，但是戲論，何用問為？若為汝答，汝心不了，至死不解，不能得脫生、老、病、死。譬如有人身被毒箭，親屬呼醫，欲為出箭塗藥，便言：『未可出箭，我先當知汝姓字、親里，父、母年歲；次欲知箭出在何山，何木、何羽，作箭鏃者為是何人，是何等鐵；復欲知弓何山木，何蟲角；復欲知藥是何處生，是何種名。如是等事，盡了了知之，然後聽汝出箭塗藥。』」 ^lun-015-80

佛問比丘：「^此人可得知此眾事，然後出箭不？」 ^lun-015-81

比丘言：「^不可得知！若待盡知，此則已死。」 ^lun-015-82

佛言：「^汝亦如是！為邪見箭愛毒塗，已入汝心，欲拔此箭，作我弟子。而不欲出箭，方[^46]欲求盡世間常、無常，邊、無邊等，求之未得，則失慧命，與畜生同死，自投黑闇！」 ^lun-015-83

比丘慚愧，深識佛（170b）語，即得阿羅漢道。 ^lun-015-84

復次，菩薩欲作一切智人，應推求一切法，知其實相；於十四難中不滯、不礙，知其是心重病，能出、能忍，是名法忍。 ^lun-015-85

復次，佛法甚深，清淨微妙，演暢[^47]種種無量法門，能一心信受，不疑、不悔，是名法忍。 ^lun-015-86

如佛所言：「^諸法雖空，亦不斷，亦不滅；諸法因緣相續生，亦非常；諸法雖無神[^48]，亦不失罪福。」[^49]一心[^50]念頃，身諸法、諸根、諸慧，轉滅不停，不至後念；新新[^51]生滅，亦不失無量世中因緣業。[^52]諸眾、界、入中皆空無神，而眾生輪轉五道中受生死。 ^lun-015-87

`396`如是等種種甚深微妙法，雖未得佛道，能[^53]信能受不疑、不悔，是為法忍。 ^lun-015-88

復次，阿羅漢、辟支佛畏惡生死，早求入涅槃；菩薩未得成佛，而欲求一切智，欲[^54]憐愍眾生，欲了了分別知諸法實相，是中能忍，是名法忍。 ^lun-015-89

問曰：云何觀諸法[^55]實相？ ^lun-015-90

答曰：觀知諸法無有瑕隟[^56]，不可破、不可壞，是為實相。[^57] ^lun-015-91

問曰：一切語，皆可答、可破、可壞，[^58]云何言「不可破壞，是為實相」？ ^lun-015-92

答曰：以諸法不可破故，佛法中一切言語道過，心行處滅，常不生不滅，如涅槃相。[^59]何以故？若諸法相實有[^60]，不應無；若諸法先有今無，則[^61]是斷滅。 ^lun-015-93

復次，諸法不應是常。何以故？若常則無罪、無福，無所傷殺，亦無施命，亦無修行利益，亦無縛、無解，世間則是涅槃。如是等因緣故，諸法不應常。 ^lun-015-94

若諸法無常，則是斷滅，亦無罪、無福，亦無增損功德[^62]業，因緣果報亦失。如是等因緣故，諸法不應無常。 ^lun-015-95

問曰：汝言「佛法中常亦不實，無常亦不實」，（170c）是事不然！何以故？佛法中常亦實，無常亦實。常者，數緣盡[^63]、非數緣盡、虛空，不生、不住、不滅故，是常相；無常[^64]者，五眾生、住、滅故，無常相。汝何以言「常、無常皆不實」？[^65] ^lun-015-96

答曰：聖人有二種語：一者、方便語，二者、直語。方便語者，為人、為因緣故。為人者，為眾生說是常、是無常，如對治悉檀中說。[^66]若說無常，欲拔眾生三界著樂[^67]；佛思惟：「以何令眾生得離欲？」是故說無常法。如偈說[^68]： ^lun-015-97

「^若觀無生法，於生法得離；若觀無為法，於有為得離。」 ^lun-015-98

云何生？生名因緣和合，無常，不自在，屬因緣[^69]，有老病死相、欺誑相、破壞相，是名生；生則是有為法[^70]，如對治悉檀說。[^71] ^lun-015-99

「常無常」，非實相，二俱過故。 ^lun-015-100

若諸法「非有常非無常」，是為愚癡論。所以者何？若非有則破無，若非無則破有；若破此二事，更有何法可說？[^72] ^lun-015-101

問曰：佛法常空相中，非有、非無；空以除有，空空遮無，是為非有、非無，何以言愚癡論？ ^lun-015-102

`398`答曰：佛法實相，不受、不著。汝非有、非無受著故，是為癡論。[^73]若言非有、非無，是則可說、可破，是心生處，是鬪諍處。 ^lun-015-103

佛法則不然，雖因緣故說非有、非無，不生著；不生著則不可壞、不可破。[^74] ^lun-015-104

諸法若有邊，若無邊，若有無邊，若非有無邊；若死後有去，若死後無去，若死後有去無去，若死後非有去非無去；是身是神，身異神異，亦如是，皆不實。 ^lun-015-105

於六十二見[^75]中觀諸法，亦皆不實。 ^lun-015-106

如是一切除却，信佛法清淨不壞相，心不悔、不轉，是名法忍。 ^lun-015-107

復次（171a），有、無二邊，觀諸法生時、住時，則為有見相；觀諸法老時、壞時，則為無見相；[^77]三界眾生，多著此二見相。是二種法，虛誑不實。若實[^78]有相則不應無。何以故？今無先有，則墮斷中；若斷，是則不然。 ^lun-015-108

復次，一切諸法，名字和合故，謂之為有；以是故，名字和合所生法不可得。 ^lun-015-109

問曰：名字所生法，雖不可得，則有名字和合！ ^lun-015-110

答曰：若無法，名字為誰而和合？是則無名字。[^79] ^lun-015-111

復次，若諸法實有，不應以心識故知有；若以心識故知[^80]有，是則非有。如地堅相，以身根、身識知故有，若無身根、身識知，則無堅相。[^81] ^lun-015-112

問曰：身根，身識，若知、若不知，而地常是堅相！ ^lun-015-113

答曰：若先自知有堅相，若從他聞則知有堅相；若先不知、不聞，則無堅相。 ^lun-015-114

復次，地若常是堅相，不應捨其相，如凝酥、蠟蜜、樹膠，融則捨其堅相，墮濕相中；金、銀、銅、鐵等亦爾。如水為濕相，寒則轉為堅相。如是等種種，悉皆捨相。[^82] ^lun-015-115

復次，諸論議師輩有能令無、無能令有；諸賢聖人、坐禪人能令地作水、水作地。如是等諸法皆可轉，如十一切入[^83]中說。 ^lun-015-116

復次，是有見，為貪欲、瞋恚、愚癡、結縛、鬪諍故生；若有生此欲、恚等處，是非佛法。何以故？佛法相善淨故，以是故非實。 ^lun-015-117

復次，一切法有[^84]二種：色法、無色法。 ^lun-015-118

色法分析乃至微塵，散滅無餘，如〈檀波羅蜜品〉破施物中說。[^85] ^lun-015-119

無色法五情所不知故，意情生、住、滅時觀故，知心有分[^86]，有分故無常，無常故`400`空，空故非有。 ^lun-015-120

彈指頃有六十時[^87]，一一時中，心有生、滅；相續生故，知是貪心、是[^88]瞋心、（171b）是癡心，是信心、清淨智慧禪定心。行者觀心生、滅，如流水、燈焰，此名入空智門。[^89]何以故？若一時生，餘時中滅者，此心應常。何以故？此極少時中無滅故；若一時中無滅者，應終始無滅。 ^lun-015-121

復次，佛說有為法，皆有三相。[^90] ^lun-015-122

若極少時中生而無滅者，是為非有為法。 ^lun-015-123

若極少時中心生、住、滅者，何以但先生而後滅，不先滅而後生？[^91] ^lun-015-124

`401`復次，若先有心後有生，則心不待生。何以故？先已[^92]有心故。若先有生，則生無所生。又生、滅性相違，生則不應有滅，滅時不應有生。以是故，一時不可得，異亦不可得，是即無生；若無生，則無住、滅；若無生、住、滅，則無心數法；無心數法，則無心不相應諸行。 ^lun-015-125

色、無色法無故，無為法亦無。何以故？因有為故有無為，若無有為則亦無無為。 ^lun-015-126

復次，見作法無常故，知不作法常。若然者，今見作法是有法，不作法應是無法。以是故，常法不可得。 ^lun-015-127

復次，外道及佛弟子，說常法[^93]有同、有異：同者，虛空、涅槃；外道[^94]有神、時、方、微塵、冥初[^95]，如是等名為異[^96]。又[^97]佛弟子說：「^非數緣滅是[^98]常。」又復言：「^滅[^99]因緣法常，因緣生法無常。」摩訶衍中常法──法性、如、真際[^100]，如是等種種，名為常法。虛空[^101]、涅槃[^102]，如先〈讚菩薩品〉中說。神[^103]及時[^104]、方[^105]、微塵[^106]，亦如上說。以是故，不應言諸法有。 ^lun-015-128

若諸法無者，有二種：一者、常無，二者、斷滅故無。[^107] ^lun-015-129

若先有今無，若今有後無，是則斷滅。若然者，則無因緣；無因緣者，應一物中出一切物，亦應一切[^108]物中都無所出。 ^lun-015-130

後世中亦如是，若斷罪福因緣，則不應有貧富（171c）、貴賤之異，及墮惡道、畜生中。 ^lun-015-131

若言常無，則無苦、集、滅[^109]、道；若無四諦，則無法寶；若無法寶[^110]，則無八賢聖道；若無法寶、僧寶，則無佛寶；若如是者，則破三寶。 ^lun-015-132

復次，若一切法實空者，則無罪福，亦無父母，亦無世間禮法，亦無善無惡。然則善惡同門，是非一貫[^111]，一切物盡無，如夢中所見。若言實無，有如是失，此言誰當信者！ ^lun-015-133

若言顛倒故見有者，當見一人時，何以不見二、三？以其實無而顛倒見故。 ^lun-015-134

若不墮此有、無見，得中道實相。云何知實？如過去恒河沙等諸佛菩薩所知所說，未來恒河沙等諸佛菩薩所知所說，現在恒河沙等諸佛菩薩所知所說。信心大故，不疑、不悔；信力大故，能持、能受──是名法忍。 ^lun-015-135

復次，禪定力故，心柔軟清淨，聞諸法實相，應心與會，信著深入，無疑、無悔[^112]。所以者何？疑、悔是欲界繫法，[^113]麁惡故不入柔軟心中──是名法忍。 ^lun-015-136

復次，智慧力故，於一切諸法中種種觀，無有一法可得者；是法能忍、能受，不疑、不悔，是名法忍。 ^lun-015-137

復次，菩薩思惟：「凡夫人以無明毒故，於一切諸法中作轉相：非常作常想，苦作樂想，無我有我想，空謂有實，[^114]非有為有，有為非有。如是等種種法中作轉相，得聖實智慧，破無明毒，知諸法實相。」得無常、苦、空、無我智慧，棄捨不著，是法能忍，是名法忍。[^115] ^lun-015-138

復次，觀一切諸法，從本已來常空，今世亦空，是法能信、能受，是為法忍。 ^lun-015-139

畢竟空：取相心著為惡相，觀空不著為法忍（印順法師，《大智度論筆記》〔C006〕p.192） ^lun-015-140

問曰：若從本已來常空，今世亦空，是為惡邪，云何言法忍？ ^lun-015-141

答曰：若觀諸法常畢竟空，取相心著（172a），是為惡邪見；若觀空不著，不生邪見，是為法忍。[^116]如偈說： ^lun-015-142

「^諸法性常空，心亦不著空；如是法能忍，是佛道初相。」[^117] ^lun-015-143

如是等種種入智慧門，觀諸法實相，心不退、不悔，不隨諸觀，亦無所憂，能得自利、利他，是名法忍。 ^lun-015-144

是法忍有三種行清淨：^（1）^不見忍辱法；^（2）^不見己身，不見罵辱人；^（3）^不戲諸法，是時名清淨法忍。[^118]以是事故，說菩薩住般若波羅蜜中，能具足羼提波羅蜜，不動、不退故。[^119] ^lun-015-145

云何名「不動不退」？瞋恚不生，不出惡言，身不加惡，心無所疑。菩薩知般若波羅蜜實相，不見諸法，心無所著故；若人來罵，若加楚毒、殺害，一切能忍。 ^lun-015-146

以是故說「住般若波羅蜜中，能具足羼提波羅蜜」。 ^lun-015-147

`404`〈釋初品中毘梨耶波羅蜜義第二十六[^120]〉 ^lun-015-148

（大正25，172a16-174a21） ^lun-015-149

毘梨耶（秦言精進）。[^122] ^lun-015-150

問曰：如精進是一切善法本，[^123]應最在初，今何以故第四？ ^lun-015-151

答曰： ^lun-015-152

布施、持戒、忍辱，世間常有。[^125] ^lun-015-153

如客主之義，法應供給，乃至畜生亦知布施；或有人種種因緣故能布施，若為今世、若為後世、若為道故布施，不須精進。 ^lun-015-154

如持戒者，見為惡之人，王法治罪，便自畏懼，不敢為非；或有性善，不作諸惡； ^lun-015-155

有人聞今世作惡，後世受罪，而以怖畏，故能持戒；有人聞持戒因緣故，得離生、老、病、死，是中心生、口言：「我從今日，不復殺生。」如是等即是戒，豈須精進波羅蜜（172b）而能行耶？ ^lun-015-156

如忍辱中，若罵、若打、若殺，或畏故不報，或少力、或畏罪、或修善人法、或為求道故，默然不報，皆不必須精進波羅蜜乃能忍也。 ^lun-015-157

今欲得知諸法實相，行般若波羅蜜故，修行禪定；禪定是實智慧之門，[^126]是中應懃修精進，一心行禪。 ^lun-015-158

復次，布施、持戒、忍辱，是大福德，安隱快樂，有好名譽，所欲者得；既得知此福利之味，今欲增進，更得妙勝禪定、智慧。譬如穿井已見濕泥，轉加增進必望得水；又如鑽火，已得見煙，倍復力勵，必望得火。 ^lun-015-159

`405`欲成佛道，凡有二門：一者、福德，二者、智慧。 ^lun-015-160

行施、戒、忍是為福德門；知一切諸法實相，摩訶般若波羅蜜，是為智慧門。[^127] ^lun-015-161

菩薩入福德門，除一切罪，所願皆得；若不得願者，以罪垢遮故。 ^lun-015-162

入智慧門，則不厭生死，不樂涅槃，二事一故。[^128] ^lun-015-163

今欲出生摩訶般若波羅蜜，般若波羅蜜要因禪定門，禪定門必須大精進力。[^129]何以故？散[^130]亂心不能得見諸法實相。[^131]譬如風中然燈，不能照物；燈在密屋，明必能照。 ^lun-015-164

是禪定、智慧，不可以福願求，亦非麁觀能得，要須身、心精懃，急著不懈，爾乃成辦。如佛所說：「^血、肉、脂、髓皆使竭盡，但令[^132]皮、骨、筋在，不捨精進。」[^133]如是乃能得禪定、智慧，得是二事，則眾事皆辦。 ^lun-015-165

以是故，精進第四，名為禪定、實智慧之根。上三中雖有精進，少故不說。 ^lun-015-166

問曰：有人言：但行布施、持戒、忍辱故，得大福德；福德力故，所願皆得，禪定、智慧自然而至，復何用精進波羅蜜為[^134]？ ^lun-015-167

`406`答曰： ^lun-015-168

佛道甚深難得，雖有布施、持戒、忍（172c）辱力，要須精進，得甚深禪定、實智慧及無量諸佛法。若不行精進，則不生禪定；禪定不生，則不得生梵天王處，何況欲求佛道？ ^lun-015-169

復次，有人如民大居士[^135]等，欲得無量寶物，則應意皆得。 ^lun-015-170

如頂生王王[^136]四天下，天雨七寶及所須之物，釋提婆那民分座與坐；雖有是福，然不能得道[^137]。 ^lun-015-171

如羅頻珠比丘，雖得阿羅漢道，乞食七日不得，空鉢而還；後以禪定火自燒其身而般涅槃。[^138] ^lun-015-172

以是故知，非但福德力故得道；欲成佛道，要須懃大精進。 ^lun-015-173

問曰：菩薩觀精進，有何利益而懃修不懈？ ^lun-015-174

答曰： ^lun-015-175

一切今世、後世道德利益，皆由精進得。 ^lun-015-176

復次，若人欲自度身，尚當懃急精進，何況菩薩誓願欲度一切！如讚精進偈中說： ^lun-015-177

`407`^「有人[^139]不惜身，智慧心決定，如法行精進，所求事無難！ ^lun-015-178

如農夫[^140]懃修，所收必豐實；亦如涉遠路，懃則[^141]必能達。 ^lun-015-179

若得生天上，及得涅槃樂，如是之因緣，皆由精進力。 ^lun-015-180

非天非無因，自作故自得，誰有智慧人，而不自勉勵？ ^lun-015-181

三界火熾然，譬如大炎火[^142]，有智決斷人，乃能得免離！ ^lun-015-182

以是故佛告：阿難正精進，如是不懈怠[^143]，直至於佛道。 ^lun-015-183

勉強[^144]而懃修，穿地能通泉；精進亦如是，無求而不得。 ^lun-015-184

能如行道法，精進不懈者，（173a）無量果必得，此報終不失！」 ^lun-015-185

復次，精進法是一切諸善法之根本，能出生一切諸道法，乃至阿耨多羅三藐三菩提，何況於小利！如《毘尼》[^145]中說：「^一切諸善法，乃至阿耨多羅三藐三菩提，皆從精進不放逸生。」 ^lun-015-186

復次，精進能動發先世福德，如雨潤種，能令必生；此亦如是，雖有先世福德因緣，若無精進則不能生；乃至今世利尚不能得，何況佛道！ ^lun-015-187

復次，諸大菩薩荷負眾生，受一切苦，乃至阿鼻泥犁中苦，心亦不懈，是為精進。 ^lun-015-188

復次，一切眾事，若無精進，則不能成。譬如下藥[^146]，以巴豆[^147]為主；若除巴豆，則無下力。如是意止、神足、根、力、覺、道，必待精進；若無精進，則眾事不辦。如戒唯在八道，不在餘處；信在根、力，餘處則無。 ^lun-015-189

如精進者，無處不有，既總眾法而別自有門。[^148]譬如無明使，遍在一切諸使中，而別有不共無明[^149]。 ^lun-015-190

問曰：菩薩欲得一切佛法，欲度一切眾生，欲滅一切煩惱，皆得如意，云何增益精進而能得佛？譬如小火不能燒大林，火勢增益，能燒一切。 ^lun-015-191

答曰： ^lun-015-192

菩薩從初發心，作誓願，當令一切眾生得歡樂，常為一切不自惜身；若惜身者，於諸善法不能成辦。以是故增益精進。 ^lun-015-193

復次，菩薩種種因緣，呵懈怠心，令樂著精進。懈怠黑雲，覆諸明慧，吞滅功德，增長不善。懈怠之人，初雖小樂，後則大苦；譬如毒食，初雖香美，久則殺人。懈怠之心，燒諸功德，譬如大火燒諸林野。懈怠之人失諸功德，譬如被[^150]賊，無復遺餘。如偈說（173b）： ^lun-015-194

「^應得而不得，已得而復失，既自輕其身，眾人亦不敬。 ^lun-015-195

常處大闇中，無有諸威德，尊貴智慧法，此事永以失。 ^lun-015-196

聞諸妙道法，不能以益身，如是之過失，皆由懈怠心。 ^lun-015-197

雖聞增益法，不能得上及，如是之過罪，皆由懈怠心。 ^lun-015-198

生業[^151]不修理[^152]，不入於道法，如是之過失[^153]，皆由懈怠心。 ^lun-015-199

上智所棄遠，中人時復近，下愚為之沒，如猪樂在溷[^154]。 ^lun-015-200

若為世中人，三事皆廢失：欲樂及財利，福德亦復沒。 ^lun-015-201

若為出家人，則不得二事：生天及涅槃，名譽二[^155]俱失。 ^lun-015-202

如是諸廢失，欲知其所由，一切諸賊中，無過懈怠賊！ ^lun-015-203

以是眾罪故，懶心不應作，馬井二比丘[^156]，懈怠墜惡道； ^lun-015-204

雖見佛聞法，猶亦不自免[^157]！」 ^lun-015-205

如是等種種觀懈怠之罪，精進增長。 ^lun-015-206

復次，觀精進之益，今世、後世、佛道、涅槃之利，皆由精進。 ^lun-015-207

復次，菩薩知一切諸法皆空無所有，而不證涅槃；憐愍眾生，集諸善法，是精進波羅蜜力。[^158] ^lun-015-208

復次，菩薩一人獨無等侶，以精進福德力故，能破魔軍及結使賊，得成佛道。[^159] ^lun-015-209

既得佛道，於一切諸法，一相無相，其實皆空；而為眾生說諸法種種名字，種種方便，（173c）度脫眾生[^160]老病死苦。[^161] ^lun-015-210

將滅度時，以法身與彌勒菩薩摩訶薩[^162]、迦葉、阿難等[^163]；然後入金剛三昧，自碎身骨令如芥子，以度眾生而不捨精進力。[^164] ^lun-015-211

復次，如阿難為諸比丘說七覺意，至精進覺意，佛問阿難：「^汝說精進覺意耶？」阿難言：「^說精進覺意。」如是三問、三答。佛即從坐起，告阿難：「^人能愛樂修行精進，無事不得；得至佛道，終不虛也。」[^165] ^lun-015-212

如是種種因緣，觀精進利而得增益。 ^lun-015-213

如是精進，佛有時說為欲，或時說精進，有時說不放逸。[^166]譬如人欲遠行，初欲去時，是名為欲；發行不住，是為精進；能自勸勵，不令行事稽留[^167]，是為不放逸。 ^lun-015-214

以是故，知欲生精進，精進生故不放逸，不放逸故能生諸法，乃至得成佛道。 ^lun-015-215

復次，菩薩欲脫生、老、病、死，亦欲度脫眾生，常應精進一心不放逸。如人擎油鉢行大眾中，現前一心不放逸故，大得名利。又如偏閣[^168]嶮[^169]道，若懸[^170]繩，若乘山羊[^171]──`410`此諸惡道，以一心不放逸故，身得安隱，今世大得名利。求道精進，亦復如是；若一心不放逸，所願皆得。 ^lun-015-216

復次，譬如水流，能決大石；不放逸心，亦復如是。專修方便，常行不廢，能破煩惱諸結使山。 ^lun-015-217

復次，菩薩有三種思惟：「若我不作，不得果報；若我不自作，不從他來；若我作者，終不失。」如是思惟，當必精進，為佛道故，懃修專精而不放逸。[^172] ^lun-015-218

如一小阿蘭若，獨在林中坐禪而生懈怠。林中有神是佛弟子，入一死屍骨中，歌儛[^173]而來，說此偈言（174a）： ^lun-015-219

「^林中小比丘，何以生懈廢？晝來若不畏，夜復如是來！」 ^lun-015-220

是比丘驚怖起坐，內自思惟，中夜復睡。是神復現十頭，口中出火，牙爪如劍，眼赤如炎，顧[^174]語將從[^175]：「^捉此懈怠比丘！此處不應懈怠，何以故爾？」[^176] ^lun-015-221

是比丘大怖，即起思惟，專精念法，得阿羅漢道。 ^lun-015-222

是名自強精進不放逸力，能得道果。 ^lun-015-223

復次，是精進不自惜身而惜果報，於身四儀：坐、臥、行、住[^177]常懃精進，寧自失身，不廢道業。譬如失火，以瓶水投[^178]之，唯存滅火而不惜瓶。如仙人師教弟子說偈言：「^決定心悅豫，如獲大果報，如願事得時，乃知此最妙！」 ^lun-015-224

如是種種因緣，觀精進之利，能令精進增益。 ^lun-015-225

復次，菩薩修諸苦行，若有人來求索頭、目、髓、腦，盡能與之，而自念言：「我有忍辱、精進、智慧、方便之力，受之尚苦，何況愚騃[^179]三塗眾生？我當為此眾生故，懃修精進，早成佛道而度脫之。」 ^lun-015-226

---

[^1]: 〔第二十五〕－【元】【明】，第二十五＝第二十【宮】，第二十五＋（之餘）【石】。（大正25，168d，n.9）

[^2]: 法等、法忍：忍諸煩惱。忍恭敬供養瞋惱婬法。內外法中忍多義。（印順法師，《大智度論筆記》〔C012〕p.204）

[^3]: 生忍：忍敬瞋人；法忍：忍敬瞋法。（印順法師，《大智度論筆記》〔A035〕p.67）

[^4]: 鞊＝詰【宋】【元】【明】【宮】。（大正25，168d，n.14）

[^5]: 參見《維摩詰所說經》卷中〈9 入不二法門品〉：

^爾時，維摩詰謂眾菩薩言：「諸仁者！云何菩薩入不二法門？各隨所樂說之。」

會中有菩薩名法自在，說言：「諸仁者！生滅為二，法本不生，今則無滅，得此無生法忍，是為入不二法門。」......如是諸菩薩各各說已，問文殊師利：「何等是菩薩入不二法門？」

文殊師利曰：「如我意者，於一切法無言無說、無示無識，離諸問答，是為入不二法門。」於是文殊師利問維摩詰：「我等各自說已，仁者當說何等是菩薩入不二法門？」

時維摩詰默然無言。文殊師利歎曰：「善哉！善哉！乃至無有文字語言，是真入不二法門。」（大正14，550b29-551c24）

[^6]: 住＝作【宋】【元】【明】【宮】【石】。（大正25，168d，n.15）

[^7]: ┌ 眾生..............................是中忍名生忍。

法有二種 ┤ ┌ 內.........飢渴老病等 ──┐

│ ┌ 非心法 ┴ 外.........寒熱風雨等 │

└ 諸法 ┤ ┌ 瞋恚憂愁疑 ├ 是中忍名法忍

└ 心　法 ┴ 婬欲憍慢等 ──────┘

（印順法師，《大智度論筆記》〔A005〕p.9）

[^8]: 〔諸〕－【宋】【元】【明】【宮】。（大正25，168d，n.18）

[^9]: 〔先〕－【宋】【元】【明】【宮】。（大正25，168d，n.19）

[^10]: 參見釋厚觀、郭忠生合編，〈《大智度論》之本文相互索引〉，《正觀》（6），p.34：《大智度論》卷14（大正25，164b19-168a27）。

[^11]: 一切法有二，法有二種，非心法有二，心法有二。（印順法師，《大智度論筆記》〔I079〕p.481）

[^12]: 罪福：殺眾生無記心便無罪，慈念眾生無所與得大福。（印順法師，《大智度論筆記》〔D032〕p.283）

〔以是故〕－【宋】【元】【明】【宮】【石】。（大正25，168d，n.21）

[^13]: 《增壹阿含經》卷39：「^世尊告諸比丘：有世八法隨生迴轉。云何為八？一者、利，二者、衰，三者、毀，四者、譽，五者、稱，六者、譏，七者、苦，八者、樂。」（大正2，764b14-16）

[^14]: 牢：10.堅固，牢固，經久。（《漢語大詞典》（六），p.240）

[^15]: 強：3.亦作"彊"。壯健，青壯。（《漢語大詞典》（四），p.131）

[^16]: 畏怖＝怖畏【宋】【元】【明】【宮】。（大正25，168d，n.22）

[^17]: 机（^ㄨㄟˋ）：砧板。机上肉：砧板上的肉，比喻任人宰割者。（《漢語大詞典》（四），p.745）

[^18]: 烏＝鳥【宋】【宮】。（大正25，168d，n.23）

[^19]: 對：18.逢，遇。（《漢語大詞典》（二），p.1293）

[^20]: 人＋（先）【宋】【元】【明】【宮】【石】。（大正25，168d，n.24）

[^21]: 〔得道〕－【宋】【元】【明】【宮】。（大正25，168d，n.25）

[^22]: 小＋（苦）【宋】【元】【明】【宮】。（大正25，169d，n.1）

[^23]: 〔我〕－【宋】【元】【明】【宮】。（大正25，169d，n.2）

[^24]: 唐：3.引申為徒然，白白地。（《漢語大詞典》（三），p.366）

[^25]: 悔＝為【宋】【宮】。（大正25，169d，n.3）

[^26]: 虛稱：2.虛假的名聲，空名。（《漢語大詞典》（八），p.829）

[^27]: 蔑人＝憍慢【宋】【元】【明】【宮】。（大正25，169d，n.4）

[^28]: 厭（^ㄧㄚ）：3.指被壓死。（《漢語大詞典》（一），p.940）

[^29]: 參見《大智度論》卷5：「^《雜法藏經》中，佛說偈語魔王：欲是汝初軍，憂愁軍第二，飢渴軍第三，愛軍為第四，第五眠睡軍，怖畏軍第六，疑為第七軍，含毒軍第八，第九軍利養──著虛妄名聞，第十軍自高。汝軍等如是，一切世間人，及諸一切天，無能破之者。我以智慧箭，修定智慧力，摧破汝魔軍，如坏瓶沒水。」（大正25，99b22-c4）

[^30]: 鎧（^ㄎㄞˇ）：古代作戰時護身的服裝，金屬製成。皮甲亦可稱鎧。（《漢語大詞典》（十一），p.1370）

[^31]: 楯＝盾【宋】【元】【明】【宮】。（大正25，169d，n.5）

楯（^ㄉㄨㄣˋ）：1.盾牌，2.泛指防衛之物。（《漢語大詞典》（四），p.1185）

[^32]: 菩薩：斷結墮羅漢道。（印順法師，《大智度論筆記》〔D030〕p.280）

[^33]: 根敗，參見《維摩詰所說經》卷中：

^爾時大迦葉歎言：「善哉！善哉！文殊師利！快說此語。誠如所言：塵勞之疇為如來種。我等今者，不復堪任發阿耨多羅三藐三菩提心。乃至五無間罪，猶能發意生於佛法；而今我等永不能發。譬如根敗之士，其於五欲不能復利；如是聲聞諸結斷者，於佛法中無所復益，永不志願。是故，文殊師利！凡夫於佛法有返復，而聲聞無也。所以者何？凡夫聞佛法，能起無上道心、不斷三寶；正使聲聞終身聞佛法、力、無畏等，永不能發無上道意。」（大正14，549b16-26）

[^34]: 隨：1.跟從，追從。3.追逐，追求。6.聽任，任憑。7.聽使喚。（《漢語大詞典》（十一），p.1102）

[^35]: 哀＝請【宋】【元】【明】【宮】【石】。（大正25，169d，n.6）

[^36]: 〔值〕－【宋】【元】【明】【宮】【石】。（大正25，169d，n.7）

[^37]: 斷結：不以結使為惡，故結使不能惱（伏）。（印順法師，《大智度論筆記》〔C018〕p.216）

[^38]: 相＋（法）【宋】【元】【明】【宮】【石】。（大正25，169d，n.8）

[^39]: 〔有人言〕－【宋】【元】【明】【宮】【石】。（大正25，169d，n.9）

[^40]: 切＋（法）【宋】【元】【明】【宮】【石】。（大正25，169d，n.11）

[^41]: 〔或〕－【宋】【元】【明】【宮】。（大正25，169d，n.13）

[^42]: 三法攝：下中上；三性（善法不善法無記法），有無非有非無，三斷（見諦斷、思惟斷、無斷），三學（學、無學、非學非無學），報有報非報非有報。（印順法師，《大智度論筆記》〔A004〕p.7）

《眾事分阿毘曇論》卷4：「^云何報法？謂若報得十一入少分，除聲入。云何非報法？謂聲入、若非報得十一入少分。云何有報法？謂不善、善有漏法。云何非有報法？謂無記、無漏法。」（大正26，649a3-7）

[^43]: 《大智度論》卷2：「^何等十四難？^（1）^世界及我常，^（2）^世界及我無常，^（3）^世界及我亦有常亦無常，^（4）^世界及我亦非有常亦非無常；^（5）^世界及我有邊，^（6）^無邊，^（7）^亦有邊亦無邊，^（8）^亦非有邊亦非無邊；^（9）^死後有神去後世，^（10）^無神去後世，^（11）^亦有神去亦無神去，^（12）^死後亦非有神去亦非無神去後世；^（13）^是身是神，^（14）^身異神異。」（大正25，74c9-16）

[^44]: 中邊：常無常等（十四難）觀察無礙，不失中道。（印順法師，《大智度論筆記》〔D015〕p.258）

[^45]: 參見《中阿含經》卷60（221經）《箭喻經》（大正1，804a-805c），《佛說箭喻經》（大正1，917b-918b）。

[^46]: 方：42.副詞。卻，反而。表示語氣轉折。（《漢語大詞典》（六），p.1549）

[^47]: 演暢：闡明，闡發。（《漢語大詞典》（六），p.107）

[^48]: 《中阿含經》卷54《阿梨吒經》：「^世尊歎曰：善哉！善哉！所謂因神故有我，[無神]{.underline}則無我，是為神；神所有，不可得，不可施設。」（大正1，765b27-29）

[^49]: 佛說之出處待考，相關內容參見《中論》卷3〈17
觀業品〉（青目釋）：「^問曰：若爾者，則無業果報。答曰：雖空亦不斷，雖有亦不常，業果報不失，是名佛所說。此論所說義，離於斷常。何以故？業畢竟空，寂滅相，自性離，有何法可斷？何法可失？顛倒因緣故往來生死，亦不常。何以故？若法從顛倒起，則是虛妄無實，無實故非常。」（大正30，22c19-26）

[^50]: 一心＝心一【宋】【元】【明】【宮】【石】。（大正25，170d，n.5）

[^51]: 新新＝漸漸【宮】。（大正25，170d，n.7）

[^52]: 甚深法：雖空不斷，緣生相續非常。無我而不失罪福輪轉生死。身心根慧，無常不失過去行業。（印順法師，《大智度論筆記》〔C002〕p.183）

[^53]: 〔能〕－【宋】【元】【明】【宮】。（大正25，170d，n.8）

[^54]: 〔欲〕－【宋】【元】【明】【宮】。（大正25，170d，n.9）

[^55]: 法＋（得）【宋】【元】【明】【宮】【石】。（大正25，170d，n.10）

[^56]: （1）隟：同"隙"。《龍龕手鑑．阜部》"隟"，"隙"的俗字。（《漢語大字典》（六），p.4156）

（2）瑕隙：指可乘的間隙，嫌隙。《左傳‧桓公八年》"讎有釁，不可失也"晉杜預注："釁，瑕隙也。（《漢語大詞典》（四），p.611）

[^57]: 諸法無有瑕隙，不可破壞。（印順法師，《大智度論筆記》〔C003〕p.185）

[^58]: 可破：一切語言可破。（印順法師，《大智度論筆記》〔C016〕p.213）

[^59]: （1）不可破壞：語言道斷，心行處滅，不生不滅，如涅槃相。（印順法師，《大智度論筆記》〔C016〕p.213）

（2）如涅槃相：言語道過，心行處滅，常不生滅，如涅槃相。（印順法師，《大智度論筆記》〔D026〕p.276）

（3）捨一切觀，滅一切言，離諸心行，本不生滅，如涅槃相。（印順法師，《大智度論筆記》〔C003〕p.185）

[^60]: 有＋（後）【宋】【元】【明】【宮】。（大正25，170d，n.11）

[^61]: 則＝即【宋】【元】【明】【宮】。（大正25，170d，n.12）

[^62]: 〔德〕－【宋】【元】【明】，德＝業【宮】【石】。（大正25，170d，n.14）

[^63]: 《大智度論》卷98：「^如阿毘曇言：一切有為法及虛空、非數緣盡名為有上法；數緣盡是無上法，數緣盡即是涅槃之別名。」（大正25，742c28-743a1）

[^64]: 常＋（相）【宋】【元】【明】。（大正25，170d，n.15）

[^65]: 立常無常，破常無常。（印順法師，《大智度論筆記》〔C029〕p.232）

[^66]: ┌ 直語。

聖人有二種語 ┴ 方便語 ── 為人說常說無常，如對治悉檀。

（印順法師，《大智度論筆記》〔A005〕p.9）

《大智度論》卷1：「^觀無常是對治悉檀，非第一義。何以故？一切諸法自性空故。如說偈言：無常見有常，是名為顛倒；空中無無常，何處見有常？」（大正25，60b15-18）

[^67]: 無常：欲拔眾生三界著樂。（印順法師，《大智度論筆記》〔C009〕p.199）

[^68]: 〔說〕－【宋】【元】【明】【宮】。（大正25，170d，n.16）

[^69]: 緣＋（有者）【宋】【元】【明】【宮】。（大正25，170d，n.17）

[^70]: 生：緣合無常，不自在，從緣則有老病死相。（印順法師，《大智度論筆記》〔D031〕p.281）

[^71]: 《大智度論》卷1：

^問曰：一切有為法，皆無常相應，是第一義。云何言無常非實？所以者何？一切有為法，生、住、滅相，前生、次住、後滅故，云何言無常非實？

答曰：有為法不應有三相。何以故？三相不實故。若諸法生、住、滅是有為相者，今「生」中亦應有三相，「生」是有為相故；如是一一處亦應有三相，是則無窮，住、滅亦如是。若諸生、住、滅各更無有生、住、滅者，不應名有為法。何以故？有為法相無故。以是故，諸法無常，非第一義。（大正25，60b19-28）

[^72]: 破却有無，有何可說。（印順法師，《大智度論筆記》〔C030〕p.234）

[^73]: 受著雙非，可說可破，是愚癡論。（印順法師，《大智度論筆記》〔C017〕p.215）

[^74]: 佛法因緣故說，心不生著、不可破壞。（印順法師，《大智度論筆記》〔C017〕p.215）

[^75]: 六十二種邪見，參見《長阿含經》卷14（21經）《梵動經》（大正1，89c21-94a14）。

[^76]: ┌ 1、有無墮斷滅故。

│ 2、但假名和合，法無名亦無故。

┌ 總破 ┤ 3、以心識知，離心不可得故。

│ │ 4、四大等相悉捨相故。

│ │ 5、諸賢聖人能令轉變故。

見生住起有見 ┌破有見 ┤ └ 6、有見為貪瞋癡等所繫諍故。

↑ │ │ ┌ 色法：分析破散無餘故。

│ │ └ 別破┤ 心法：即生即滅，無常空故。

│ │ │ 心數、心不相應行：例破。

離有無見得中道 ┤ └ 無為法 ┬ 因有為而施設故。

│ │ └ 見作無常，知不作常；今見作法有，不作應無故。

↓ │ ┌ 破斷無 ┬ 無因緣故，一物應出一切物，或一物中都無所出。

見異滅起無見 └破無見 ┤ └ 無罪福故，後世不應有貧富等異。

└ 破常無 ┬ 壞世出世法故。

└ 若言顛倒見有，何不於一見二三耶？

（印順法師，《大智度論筆記》〔A028〕p.53）

[^77]: 見生、住起有見；見異、滅起無見。（印順法師，《大智度論筆記》〔A028〕p.53）

不相應行：眾生觀生住起有見，觀老壞起無見。（印順法師，《大智度論筆記》〔D022〕p.267）

[^78]: 〔若實〕－【宋】【元】【明】【宮】。（大正25，171d，n.1）

[^79]: 假名：名字和合謂之為有，無法名字為誰合。（印順法師，《大智度論筆記》〔D008〕p.250）

[^80]: 〔知〕－【宋】【元】【明】【宮】【石】。（大正25，171d，n.3）

[^81]: 參見《大智度論》卷18（大正25，194c）。

[^82]: 色蘊：四大悉皆捨相，是故空。（印順法師，《大智度論筆記》〔D001〕p.236）

[^83]: 「十一切入」即「十遍處」。參見《大智度論》卷28（大正25，264b28）。

[^84]: 法有＝有法【宋】【元】【明】【宮】【石】。（大正25，171d，n.4）

[^85]: 參見釋厚觀、郭忠生合編，〈《大智度論》之本文相互索引〉，《正觀》（6），pp.34-35：《大智度論》卷12（大正25，147b5-148a22）。

[^86]: 有分，表示可以再細分。參見：

（1）《大毘婆沙論》卷132：「^問：諸極微互相觸不？設爾何失？二俱有過。若相觸者寧不成一，或成有分；若不相觸擊時，應散或應無聲。答：應作是說：極微互不相觸，若觸則應或遍或分。遍觸則有成一體過，分觸則有成有分失，然諸極微更無細分。」（大正27，683c26-684a2）

（2）印順法師，《說一切有部為主的論書與論師之研究》，p.231：
^常識中的地，是和合有，是世俗假想施設而非真實的。佛說的地界──地大，那是勝義有，也就是有實自性的。從複合的總聚，而探得一一法的自性，如上所引，也稱為「分。「分」是不可再分析的；如可以分析為多分，那就是「有分」而不是「分」了。

[^87]: 參見Lamotte（1949, p.921,
n.1）：剎那（kṣaṇa）是最小的時間單位。小乘佛教聖者一致認為諸法是剎那無常，但是對於此一語詞之意義，則互有諍論。

巴利語學者及說一切有部──毘婆沙師是承認過去及未來，且認為剎那之法具有二、三或四種之有為法之特徵（有為法相），而一致認為在一剎那間，「法」有「生」、「住」、「滅」。〔參見《大毘婆沙論》卷39（大正27，201b-c），《俱舍論》卷5〈2
分別根品〉（大正29，27a-b），《順正理論》卷13（大正29，409b-c）〕

但是經部否認過去及未來，而不承認「有為法相」。（參見《俱舍論》卷5〈2
分別根品〉（大正29，27b-c）他們認為所謂剎那即是「法之性質乃是生起之後立即（並自發的）滅去」。〔「得體無間滅」，參見《俱舍論》卷13〈4
分別業品〉（大正29，67c）〕

其後，中觀學派以及唯識學派均不承認有為法相。〔參見《大智度論》卷1（大正25，60b）〕《大智度論》此處說有六十剎那，《大毘婆沙論》卷136（大正27，701b14）則說有六四剎那；《俱舍論》卷12〈3
分別世品〉（大正29，62a），《順正理論》卷32（大正29，521c13-14）則稱有六五剎那。

[^88]: 〔是〕－【宋】【元】【明】【宮】。（大正25，171d，n.7）

[^89]: 無常：觀心生滅如流水燈焰，此名為入空智門。（印順法師，《大智度論筆記》〔C009〕p.198）

心法：五情所不知。意情生住滅時觀故，知心有分。有分故無常，無常故空，空故非有。彈指頃有六十時，一一時中心有生滅，相續生故，知是染心善心。行者觀心生滅，如流水燈焰，是名入空智門。（印順法師，《大智度論筆記》〔A059〕p.99）

[^90]: 參見《增壹阿含經》卷12：「^世尊告諸比丘：此三有為有為相。云何為三？知所從起，知當遷變，知當滅盡。彼云何知所從起？所謂生──長大成五陰形，得諸持、入，是謂所從起。彼云何為滅盡？所謂死──命過不住、無常，諸陰散壞，宗族別離，命根斷絕，是謂為滅盡。彼云何變易？齒落、髮白、氣力竭盡，年遂衰微，身體解散，是謂為變易法。是為──比丘──三有為有為相，當知此三有為相，善分別之。」（大正2，607c14-22）

另參見《中論》卷2〈7 觀三相品〉（大正30，9a6）。

[^91]: 參見《中論》卷2：「^三相若聚散，不能有所相；云何於一處一時有三相？」（大正30，9a26-27）

印順法師，《中觀論頌講記》，pp.145-146：

^三相在同一的時間中具足，叫聚；有前有後，在初中後中具足，叫散。說三相為有為法作相的，到底說同時有三相？還是前後次第有三相？

有部與犢子系，主張在一法的一剎那中，同時有三相。但這是相當困難的；假定說，在一法一剎那中，聚有三相，這不是同時有生、住、滅的作用了嗎？

......經部主張三相有前後，他說：先生，次住，後滅，這在相續行上建立。但佛說有為法有三相，現在不是承認一一剎那中沒有三有為相嗎？

......所以「三相若聚」若「散」，對有為法，都「不能有所」表「相」。一法上聚有三相，有生滅自相矛盾的過失。也不能說前後有三相，有生無滅，有滅無生，也不能表示他是有為。一定要說三相同時，你想想，怎麼可說「於一處一時有三相」呢？

[^92]: 已＝以【宋】【元】【明】【宮】。（大正25，171d，n.8）

[^93]: 法＋（法）【宋】【元】【明】【宮】。（大正25，171d，n.10）

[^94]: 道＋（言）【元】【明】。（大正25，171d，n.11）

[^95]: 冥初：又作冥諦、冥性，通常多稱自性諦、自性。為古代印度六派哲學中之數論哲學派所立二十五諦之第一諦，是為萬物之本源、諸法之始，故亦稱冥初。又為諸法生滅變異之根本原因，即為諸法之實性，故又稱冥性、自性。（參見《佛光大辭典》（五），pp.4056-4057）

《百論》卷1〈2
破神品〉：「^外曰：不應言一切法空無相，神等諸法有故（修妬路）。迦毘羅、優樓迦等言：神及諸法有。迦毘羅言：從冥初生覺，從覺生我心，從我心生五微塵，從五微塵生五大，從五大生十一根。神為主，常覺相處中常住，不壞不敗，攝受諸法。能知此二十五諦即得解脫，不知此者不離生死。」（大正30，170c12-18）

[^96]: 參見Lamotte（1949, p.923,
n.1）：《大智度論》此處在批評勝論學派，此派所承認之九法（九種實體）中，即包括神（ātman，我）、時（kāla）、方（diś），並且承認極微（微塵）；至於《大智度論》此處提及「冥初」（tamas），可能是指數論學派，因此派認tamas是自性（prakṛti）之三德（guṇa）之一。

[^97]: 又＝有【宋】【元】【明】【宮】【石】。（大正25，171d，n.12）

[^98]: 〔是〕－【宋】【元】【明】【宮】【石】。（大正25，171d，n.13）

[^99]: 〔滅〕－【宋】【宮】【石】。（大正25，171d，n.15）

[^100]: 參見《正觀》，（6），p.35：《大智度論》卷32（大正25，297b22-299a21）。

[^101]: 參見《大智度論》卷6（大正25，102b24-103a11）。

[^102]: 參見《大智度論》卷4（大正25，85b），卷5（大正25，96c）。

[^103]: 參見《大智度論》卷1（大正25，64a-b），卷12（大正25，148a23-150a17）。

[^104]: 參見《大智度論》卷1（大正25，65b-66a）。

[^105]: 參見《大智度論》卷10（大正25，133b13-c9），卷31（大正25，288a16-b23）。

[^106]: 參見《大智度論》卷6（大正25，104b4-5），卷12（大正25，147c19-148a4），卷15（大正25，171a24-26）；另參見卷31（大正25，291c21-292a9），卷32（大正25，297c2-4），卷36（大正25，326b20-c18），卷42（大正25，365c25-27），卷70（大正25，546c17-547a8）。

[^107]: ┌ 無前因緣，今應一出一切

┌ 一、斷滅無 ┴ 無今緣，後應無罪福報

二種無 ┤ ┌ 一切皆無，壞世出世法

└ 二、常　無 ┴
若言顛倒見有，何不亂見？（印順法師，《大智度論筆記》〔A015〕p.28）

[^108]: 〔切〕－【宋】【元】【明】【宮】。（大正25，171d，n.18）

[^109]: 滅＝盡【宋】【元】【明】【宮】【石】。（大正25，171d，n.19）

[^110]: 〔若無法寶〕－【宋】【元】【明】【宮】。（大正25，171d，n.20）

[^111]: 一貫：同樣，一樣。（《漢語大詞典》（一），p.79）

[^112]: （惱）＋悔【宋】，悔＝惱【宮】。（大正25，171d，n.22）

[^113]: 疑悔：欲界繫法。（印順法師，《大智度論筆記》〔A059〕p.99）

[^114]: 煩惱：以無明毒起四顛倒。（印順法師，《大智度論筆記》〔C018〕p.217）

[^115]: ┌ 凡夫以無明毒 ── 非常作常想乃至非有謂有，有謂非有

法 ┴ 聖人得實智慧 ── 得實相
（印順法師，《大智度論筆記》〔A015〕p.28）

[^116]: （1）《大正藏》原作「若觀諸法畢竟空」，今依《高麗藏》作「若觀諸法常畢竟空」（第14冊，528c12）。

（2） ┌ 取相心著 ── 惡邪

法性本空 ┴ 心不著空 ── 法忍
（印順法師，《大智度論筆記》〔A005〕p.9）

「善觀空而不著於空」，參見《大智度論》卷18（大正25，193c-194a）。

[^117]: 觀空不著，佛道初相。（印順法師，《大智度論筆記》〔C010〕p.201）

解脫：於邪見得離。（印順法師，《大智度論筆記》〔C012〕p.204）

參見《大智度論》卷5：「^已得解脫（丹注云：於邪見得離，故言解脫也），空非空（丹注云：於空不取，故言非也），是等悉捨，滅諸戲論，言語道斷；深入佛法，心通無礙，不動不退，名無生忍，是助佛道初門，以是故說已得等忍。」（大正25，97c1-4）

[^118]: ┌ 不見忍辱法

法忍三種清淨 ┤ 不見己身、駡辱人

└ 不戲諸法 （印順法師，《大智度論筆記》〔A005〕p.10，〔A035〕p.68）

[^119]: 忍心不動不退。（印順法師，《大智度論筆記》〔A035〕p.68）

[^120]: 義第二十六＝上第二十六【宋】，＝上【元】，＝上第二十一【宮】【石】，〔義第二十六〕－【明】。（大正25，172d，n.3）

[^121]: 息＝怠【元】【明】。（大正25，172d，n.5）

[^122]: 〔毘梨......進〕七字－【宋】【元】【明】【宮】【石】。（大正25，172d，n.8）

[^123]: 精進是一切善法本。（印順法師，《大智度論筆記》〔A036〕p.68）

[^124]: ┌ 施、戒、忍 ─── 世間常有

六度 ┤ 精進 ── ┐

└ 禪、實慧 ┴ 以精進力乃得後二
（印順法師，《大智度論筆記》〔A006〕p.10）

[^125]: 施戒忍世間常有。（印順法師，《大智度論筆記》〔D005〕p.245）

或有施戒忍不須精進。（印順法師，《大智度論筆記》〔A036〕p.68）

[^126]: 禪定是實慧之門。（印順法師，《大智度論筆記》〔A037〕p.70）

[^127]: 六度攝為福德智慧二門。（印順法師，《大智度論筆記》〔D005〕p.245）

┌ 福德門──施戒忍.........得此遮一切罪

六度 ┴
智慧門──由精進得禪定，由禪定得智慧............得此等觀生死涅槃不二

（印順法師，《大智度論筆記》〔A006〕p.10）

關於「福慧二門」，《大智度論》有異說：

（1）《大智度論》卷50：「^佛自說六波羅蜜具足：五度則福德具足，般若則智慧具足。」（大正25，418c19-21）

（2）《大智度論》卷57：「^五波羅蜜是福德，般若波羅蜜是智慧。」（大正25，464b3-4）

[^128]: 《大寶積經》卷90〈24 優波離會〉（大正11，519a1-6）：

^「一切眾生如幻化，求其邊際不可得；若知如是無邊性，斯人處世無疲厭。

了知諸法如實相，常行生死即涅槃；於諸欲中實無染，調伏眾生言離欲。

大悲利益諸眾生，而實無人無壽者；不見眾生而利益，當知此事甚為難。」

[^129]: 禪定門必須大精進。（印順法師，《大智度論筆記》〔A037〕p.71）

[^130]: 散＝欲界【宋】【元】【明】【宮】【石】。（大正25，172d，n.10）

[^131]: 欲界亂心，不能得見諸法實相。（印順法師，《大智度論筆記》〔A039〕p.74）

[^132]: 令＝爾【石】。（大正25，172d，n.11）

[^133]: 參見《雜阿含經》卷14（348經）：

^爾時，世尊告諸比丘：「如來成就十種力，得四無畏，知先佛住處，能轉梵輪，於大眾中震師子吼言：此有故彼有，此起故彼起，謂緣無明行，廣說乃至純大苦聚集、純大苦聚滅。諸比丘！此是真實教法顯現，斷生死流，乃至其人悉善顯現。如是真實教法顯現，斷生死流，足令善男子正信出家，方便修習，不放逸住。於正法律精勤苦行，皮筋骨立，血肉枯竭，若其未得所當得者，不捨慇懃精進方便，堅固堪能。所以者何？懈怠苦住，能生種種惡不善法，當來有結熾然，增長於未來世生老病死，退其大義故。」（大正2，98a14-25）

[^134]: 〔為〕－【宋】【元】【明】【宮】。（大正25，172d，n.12）

[^135]: 參見Lamotte（1949, p.930,
n.2）：民大（Meṇḍaka）是一位富有的在家居士，住於Bhadraṃkara（巴利：Bhaddiyanagara，位在今孟加拉）。當佛陀來此城遊化時，民大供養僧團之食宿，而在其聽聞到關於其預記後，即證得須陀洹。此一奉佛之過程，在律典中有詳細的記載：巴利Vinaya,
I,
pp.240-245；《五分律》卷22（大正22，150b-151a）；《四分律》卷42（大正22，872b-873a）；《十誦律》卷26（大正23，191a-192b）。

[^136]: 王（^ㄨㄤˋ）：1.統治，稱王。（《漢語大詞典》（四），p.453）

[^137]: 參見Lamotte（1949, p.931,
n.1）：《中阿含經》卷11（60經）《四洲經》（大正1，494b-496a），《頂生王故事經》（大正1，822b-824a）。

[^138]: 羅頻珠羅漢乞食不得而涅槃。（印順法師，《大智度論筆記》〔H024〕p.417）

參見《大智度論》卷30：「^如舍利弗弟子羅頻周比丘，持戒精進，乞食六日而不能得，乃至七日，命在不久；有同道者乞食持與，鳥即持去。時舍利弗語目揵連：汝大神力，守護此食，令彼得之！即時目連持食往與，始欲向口，變成為泥；又舍利弗乞食持與，而口自合；最後佛來，持食與之，以佛福德無量因緣故，令彼得食。是比丘食已，心生歡喜，倍加信敬。佛告比丘：『有為之法皆是苦相。』為說四諦；即時比丘漏盡意解，得阿羅漢道。」（大正25，278c2-12）

[^139]: 有人＝人有【宋】【元】【明】【宮】。（大正25，172d，n.14）

[^140]: 《大正藏》原作「農失」，今依《高麗藏》作「農夫」（第14冊，530a2）。

[^141]: 則＝行【宋】【元】【明】【宮】。（大正25，172d，n.15）

[^142]: 炎火＝火焰【宋】【元】【明】【宮】。（大正25，172d，n.16）

[^143]: 怠＝息【宋】【宮】。（大正25，172d，n.17）

[^144]: 勉強：1.盡力而為。（《漢語大詞典》（二），p.792）

[^145]: 《十誦律》卷11：「^汝等當一心行不放逸法。何以故？乃至諸佛，皆從一心不放逸行得阿耨多羅三藐三菩提；所有助道善法，皆以不放逸為本。」（大正23，80c1-4）

[^146]: 下藥：即"瀉藥"。見《摩訶止觀》卷4：「^如服下藥，須加巴豆，令黈^※^瀉盡底。」（大正46，40c8-9）

※黈（^ㄊㄡˇ）：3.增加。（《漢語大詞典》（十二），p.1014）

[^147]: 巴豆：植物名。產於巴蜀，其形如豆，故名。中醫藥上以果實入藥，性熱，味辛，功能破積、逐水、涌吐痰涎，主治寒結便秘、腹水腫脹等。有大毒，須慎用。（《漢語大詞典》（四），p.74）

[^148]: 精進總攝眾法，別自有門。（印順法師，《大智度論筆記》〔A036〕p.69）

精進遍諸法門而別自有門。（印順法師，《大智度論筆記》〔A040〕p.75）

[^149]: 煩惱：無明徧諸結使別有不共。（印順法師，《大智度論筆記》〔C018〕p.217）

《阿毘達磨發智論》卷2：「^云何不共無明隨眠？答：諸無明於苦不了，於集、滅、道不了。」（大正26，925c27-28）

參見Lamotte（1949, p.935,
n.2）：「不共無明」是指不伴隨著其他隨眠〔例如貪欲等等〕的獨立的無明。

[^150]: 被：12.蒙受，遭受，領受。（《漢語大詞典》（九），p.55）

[^151]: 生業：1.猶生涯，職業。2.產業，資財。3.從事某種產業。（《漢語大詞典》（七），p.1511）

[^152]: 修理：1.治理，3.操持，料理。《百喻經‧觀作瓶喻》："愚人亦爾，修理家務，不覺非常。"5.處置。6.整治。（《漢語大詞典》（一），p.1376）

[^153]: 失＝罪【宋】【元】【明】【宮】。（大正25，173d，n.3）

[^154]: 溷（^ㄏㄨㄣˋ）：8.圈，養牲畜禽獸之處。（《漢語大詞典》（六），p.13）

[^155]: 參見Lamotte（1949, p.937, n.1）：此即是指在家、出家二眾。

[^156]: 馬井二比丘：馬宿（Aśvaka，阿說迦）比丘及井宿（或稱滿宿）比丘，為六群比丘中之二人。《薩婆多毘尼毘婆沙》卷4：「^六群比丘者：一、難途，二、跋難陀，三、迦留陀夷，四、闡那，五、馬宿，六、滿宿。云二人得漏盡入無餘涅槃：一、迦留陀夷，二、闡那。二人生天上，又云二人犯重戒，又云不犯，若犯重者不得生天也：一、難途，二、跋難陀。二人墮惡道生龍中：一、馬宿，二、滿宿。」（大正23，525c29-526a5）

[^157]: 免＝勉【宋】【元】【明】【宮】。（大正25，173d，n.5）

[^158]: 不入涅槃。知法皆空不證涅槃，憐憫眾生集善法─是精進波羅蜜力。（印順法師，《大智度論筆記》〔C017〕p.214）

[^159]: 降魔：精進福德力。（印順法師，《大智度論筆記》〔C002〕p.183）

[^160]: 生＋（生）【宋】【元】【明】。（大正25，173d，n.6）

[^161]: 諸法無相為眾生方便說。（印順法師，《大智度論筆記》〔C030〕p.234）

[^162]: 〔薩〕－【宋】【元】【明】【宮】。（大正25，173d，n.7）

[^163]: 佛滅度時以法身與彌勒迦葉阿難等。（印順法師，《大智度論筆記》〔C030〕p.234）

[^164]: 參見《持世經》卷1（大正14，644c28-645b19）。

[^165]: 阿難為比丘說七覺意讚精進。（印順法師，《大智度論筆記》〔I017〕p.432）

參見《雜阿含經》卷27（727經）（大正2，195b29-196a12），《大智度論》卷26（大正25，249c29-250a1）。

[^166]: 參見鳩摩羅什譯，《持世經》卷1（大正14，644a1-7）。

[^167]: 稽（^ㄐㄧ）留：1.延遲，停留。（《漢語大詞典》（八），p.121）

[^168]: 閣（^ㄍㄜˊ）：2.棧道，複道。用木支架於空中而成的道路。（《漢語大詞典》（十二），p.112）

[^169]: 嶮（^ㄒㄧㄢˇ）：1.險要，險阻，危險。（《漢語大詞典》（三），p.869）

[^170]: 懸＝鉉【宋】【元】【明】【宮】，＝鉝【石】。（大正25，173d，n.11）

[^171]: 羊＝崖【宋】【元】【明】【宮】【石】。（大正25，173d，n.13）

[^172]: ┌ 我不作不得果

三種思惟生精進 ┤ 我不自作不從他來

└ 我若作終不失

（印順法師，《大智度論筆記》〔A014〕p.28；〔A036〕p.69；〔I079〕p.482）

[^173]: 儛（^ㄨˇ）：同"舞"。（《漢語大字典》（一），p.231）

[^174]: 顧（^ㄍㄨˋ）：1.回首，回視。3.視，看。（《漢語大詞典》（十二），p.358）

[^175]: 將（^ㄐㄧㄤ）：9.帶領，攜帶。10.順從，隨從。（《漢語大詞典》（七），p.805）

[^176]: 林神呵懈怠比丘。（印順法師，《大智度論筆記》〔I017〕p.432）

[^177]: 住＝立【宋】【元】【明】【宮】【石】。（大正25，174d，n.2）

[^178]: 投＝救【宋】【元】【明】【宮】。（大正25，174d，n.3）

[^179]: 騃（^ㄞˊ）：愚，呆。（《漢語大詞典》（十二），p.847）