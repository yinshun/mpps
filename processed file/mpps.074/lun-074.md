[^53]釋曰： ^lun-074-1

佛更欲細說阿鞞跋致相故，告須菩提：「一心諦聽！」 ^lun-074-2

是菩薩常不離阿耨多羅三藐三菩提，樂行畢竟空故，不喜說分別五眾、十二入、十八界決定相。 ^lun-074-3

又不喜說國王等事。 ^lun-074-4

如餘外道，受他供養，無正道故，虛妄深[^54]著，心懈怠[^55]故，說諸[^56]國事，分別過去[^57]世諸王力勢等樂。 ^lun-074-5

阿鞞跋致菩薩不說是事。見一切世（578c）間常為無常火燒，眾生可愍！我未得佛道，我但應說度眾生法，不應說餘事。一切法畢竟空故，大小相不可得。 ^lun-074-6

賊等事亦如是。 ^lun-074-7

「畢竟空」即是「如」、「法性」、「實際」。[^58] ^lun-074-8

行六波羅蜜，不說六弊。 ^lun-074-9

菩薩雖安住一切法空中，而樂法、愛法。何以故？ ^lun-074-10

是菩薩不著是一切法空故。 ^lun-074-11

\`2118\`又我行次第法──禪定、智慧等，然後得一切法空。[^59] ^lun-074-12

此空不可但[^60]口說而心著，是故先行次第法。 ^lun-074-13

復次，法性中不分別諸法故，法性非破壞相。 ^lun-074-14

是菩薩不著法性，憐愍眾生，為種種分別善、不善法[^61]等，令眾生得解；雖為眾生如是說，亦常讚歎不壞法，引導眾生令入法性中故。 ^lun-074-15

復次，阿鞞跋致菩薩更無親善，但以諸佛及大菩薩、諸能讚歎實[^62]相法者為親善。 ^lun-074-16

是人功德、智慧大故，隨意所往，若欲至諸佛世界[^63]，隨意得生。 ^lun-074-17

是菩薩雖離[^64]欲得諸禪定，以方便力故，為眾生生欲界、有現在佛處。 ^lun-074-18

「生欲界」者，故為眾生留愛慢分，不以此禪定果報生色、無色界；但以禪定柔和其心，不受其報。[^65] ^lun-074-19

復次，是菩薩安住內空等諸空中。 ^lun-074-20

「安住」者，深入通達。 ^lun-074-21

心無所著，故不生疑：「我是阿鞞跋致、非阿鞞跋致。」 ^lun-074-22

自心中深入智慧故，是名「自地證」。 ^lun-074-23

又是人不見一切法若轉、若不轉，是故不生疑。 ^lun-074-24

「疑」，名取相有所得。如人夜見樹杌[^66]，尋復生念，人形亦爾，便生疑心；若取此二相故名「疑」。 ^lun-074-25

菩薩行無相三昧故，於一切法中不取相，則無生疑處。 ^lun-074-26

此中佛說譬喻：「如須陀洹從無始世來，未得是無漏智慧；（579a）三結斷故，即自知得無漏法，於四諦中定心不疑，若苦、若樂。阿鞞跋致亦如是，從無始世來，未得諸法實相，所謂阿鞞跋致地；得時，亦不生疑。」 ^lun-074-27

諸生疑者，見違失事，不如本所聞故。 ^lun-074-28

是菩薩於一切法畢竟空故，不得是不如所聞法，疑無住處故無疑；自知此是究竟道，不可論、不可破。 ^lun-074-29

住是地中，教化眾生、淨佛世界，亦能以方便力故，破種種魔事。 ^lun-074-30

是阿鞞跋致法常隨逐菩薩，乃至成佛。 ^lun-074-31

此中佛說二譬喻：一者、須陀洹，二者、五逆[^67]。 ^lun-074-32

是二心厚重故不可却：須陀洹心，常不[^68]却；五逆心，罪畢乃除──如人著衰，鬼常隨逐。阿鞞跋致心，復過於是。 ^lun-074-33

「阿鞞跋致心，一切無能動轉」者，種種苦事逼迫不能動，種種供養利樂因緣不能令捨實相心及慈悲心。 ^lun-074-34

上來種種說阿鞞跋致相貌；今說其行事，所謂教化眾生、淨佛世界，從諸佛所新種善根，從一佛諮問諸佛諸深法要及種種度眾生門。[^69] ^lun-074-35

十方種種魔事起而不隨逐；以方便力，觀是魔事如佛法，觀諸魔身如佛無異。[^70] ^lun-074-36

所以者何？一切法及實際同一相，所謂「無相」故。 ^lun-074-37

是人轉身，亦不向聲聞、辟支佛地。何以故？是菩薩初得阿鞞跋致地時，知一切法實相空；轉身，心亦不向二地。 ^lun-074-38

心不自疑若得無上道、若不得。 ^lun-074-39

是菩薩世世無人能降伏破壞者。 ^lun-074-40

佛為驗是菩薩故作譬喻：「若魔作佛身來，欲誑試是菩薩，語言：『汝可今世取阿羅漢，汝無阿鞞跋致相可得佛道；無生忍法[^71]即是無[^72]一切法，是中云何可得（579b）忍？』」 ^lun-074-41

若菩薩聞是，心不退沒，是菩薩自知必從諸佛受記。何以故？我有無生法忍，聞是魔事，心不怖畏故。 ^lun-074-42

復次，惡魔知[^73]菩薩歡喜，與授[^74]聲聞、辟支佛道記[^75]──若今世得阿羅漢，後世得辟支佛道[^76]。 ^lun-074-43

若菩薩不隨此變化佛身語，覺知是魔、若魔所使。何以故？身是而言非。如試金錢，彈之聲出，則知其真偽。 ^lun-074-44

若佛與菩薩受[^77]聲聞、辟支佛記，終無是處！所以者何？諸佛種種方便欲令一切人盡入佛道，[^78]云何引菩薩與聲聞記？ ^lun-074-45

復次，魔作[^79]佛身，語菩薩言：「汝所行經書，盡是魔所說。」 ^lun-074-46

是菩薩覺知是魔事──當知是菩薩已得受記，安住阿鞞跋致[^80]中。 ^lun-074-47

復次，阿鞞跋致菩薩深愛樂法故，聞即心深，衣[^81]毛皆竪；念佛大悲，則歡喜悲[^82]泣；或於甚深法中生大歡喜──當知是阿鞞跋致。 ^lun-074-48

譬如大軍，退敗則怖懅迷悶，臥地似死；親族見之，欲知活不，以杖鞭之，若癮[^83]疹[^84]起者，則知必活。 ^lun-074-49

\`2121\`菩薩亦如是，皆是肉身，何以故知必能成佛？若聞說佛法，身中相現──衣毛為竪，顏色相異；餘人聞不入心，則無異相，如死人無異。 ^lun-074-50

是菩薩深愛法故，能捨身命[^85]為法。 ^lun-074-51

若佛、若佛弟子於大會種種因緣說諸法畢竟空；有一狂人，取音聲名字相，著是畢竟空，出其過罪：「若諸法盡畢竟空，則無佛、無法，無罪福業因緣，亦無修行精進得道果報！」如是等出無量過罪。 ^lun-074-52

阿鞞跋致菩薩觀察、籌量，知說法[^86]有無著心、隨佛語憐愍故說；知狂人著語言取相，破是畢竟空。 ^lun-074-53

爾時，阿鞞跋致則沒（579c）命[^87]佐助言：「是狂人言！是[^88]邪見人！自沒邪見，亦多化眾人令墮[^89]邪見，壞滅佛法。」 ^lun-074-54

深懷瞋恨故，或自殺，或使弟子殺。[^90] ^lun-074-55

爾時，菩薩若死事至，為佐[^91]法故，不以怖畏而壞[^92]諸法性。 ^lun-074-56

此中佛說因緣，菩薩作是念：「未來世佛，我亦在是數中，是法亦是我法；是我法故，不惜身命而守護之。」作是思惟：「我無量世中，為煩惱邪見故喪身無數；今為十方三世諸佛法佐助發起，若有益而死，勝無益而生。」 ^lun-074-57

如是等為法故，不惜身命。 ^lun-074-58

復次，是菩薩未成佛道，從佛聞甚深法，能盡受、不失[^93]。 ^lun-074-59

信力故能受。 ^lun-074-60

聞持陀羅尼力故不失。 ^lun-074-61

斷疑陀羅尼力故不疑。 ^lun-074-62

須菩提問：「但聞佛語能信持不疑，聞餘語亦爾？」 ^lun-074-63

\`2122\`佛言：「一切有所說者皆能持──若二乘、天、龍等。」 ^lun-074-64

所說有道理，能信、持、不疑；無道理者，持之無疑而不信。 ^lun-074-65

復次，有人言：信是邪法，不疑不善、是善。 ^lun-074-66

有人言：諸天、龍、二乘所說皆是佛法。 ^lun-074-67

是[^94]阿鞞跋致相，聞則能持，無疑、無悔。是菩薩雖未作佛，於諸法實相中都無有疑。 ^lun-074-68

如是等行、類、相貌，是阿鞞跋致菩薩。 ^lun-074-69

問曰：得何事來名「阿鞞跋致」？[^95] ^lun-074-70

答曰： ^lun-074-71

《阿毘曇毘婆沙》中說：「過三阿僧祇劫後，種三十二相因緣。」[^96]從是以[^97]來名阿鞞跋致。 ^lun-074-72

《毘泥[^98]阿波陀那》[^99]中說：「從見然燈佛，以五莖花散佛，以髮布地；佛為授阿鞞跋致記；騰身[^100]虛空，以偈讚佛。」從是已來，名阿鞞跋致。 ^lun-074-73

此般若波羅蜜中，若菩薩具足行六波羅蜜，得智慧方便力，不著是畢竟空波羅蜜；觀一切法不生不滅、不增（580a）不減、不垢不淨、不來不去、不一不異、不常不斷、非有非無──如是等無量相待二法，因是智慧觀，破一切生滅等無常相。 ^lun-074-74

先因無常等故[^101]破常等倒，今亦捨無生無滅等、捨無常觀等，於不生不滅亦不著，亦不墮空無所有中；亦知是不生不滅相不得不著故，亦信用是不生不滅法。 ^lun-074-75

三世十方諸佛真智慧中，信力故通達無礙，是名菩薩得無生忍法，入菩薩位，名阿鞞跋致。[^102] ^lun-074-76

是菩薩雖從初發心以來名阿鞞跋致；阿鞞跋致相未具足故，不與授記。[^103] ^lun-074-77

何以故？外道聖人、諸天、小菩薩等作此念：「佛見是人有何等事而與授記？是人於佛道因緣中未住，云何與授記？」是故佛未與授記。 ^lun-074-78

是菩薩有二種：一者、生死肉身，二者、法性生身。[^105] ^lun-074-79

得無生忍法，斷諸煩惱；捨是身後，得法性生身。 ^lun-074-80

肉身阿鞞跋致亦有二種：有於佛前得授記；有不於佛前授記──若佛不在世時，得無生法忍，是不於佛前授記。 ^lun-074-81

問曰：若爾者，有人讀、誦、說、正憶念，隨順無生法忍義，是人未得禪定，或生疑心、或為著心所牽──如是人比[^106]，是何等菩薩？為是阿鞞跋致不？ ^lun-074-82

\`2124\`答曰： ^lun-074-83

是人不名為阿鞞跋致。 ^lun-074-84

阿鞞跋致菩薩，於甚深佛法中尚無疑，何況無生忍初法門！[^107] ^lun-074-85

是未得阿鞞跋致者，有二種：一者、信少疑多，二者、疑少信多。 ^lun-074-86

疑多信少[^108]者，於讀誦經人小勝； ^lun-074-87

信多疑少者，若得禪定，即時得柔順忍，未斷法愛故，或生著心，或還退沒。 ^lun-074-88

是人若常修習此柔順忍，柔順忍[^109]增長故，斷法愛，得無生忍，入（580b）菩薩位。[^110] ^lun-074-89

略說阿鞞跋致相義。 ^lun-074-90

\`2125\`〈釋燈炷品第五十七〉[^111] ^lun-074-91

（大正25，580b2-584c5） ^lun-074-92

釋曰： ^lun-074-93

須菩提聞阿鞞跋致相時，具聞阿鞞跋致功德，心大歡喜；欲[^130]讚歎阿鞞跋致功德故，白佛言：「世尊！阿鞞跋致成就大功德！成就無量、無邊功德！」 ^lun-074-94

佛可其所讚，更自說大功德等因緣，所謂「阿鞞跋致菩薩得無量無邊智慧，不與聲聞、辟支佛共行」者，[^131]要先知而後行，行已，受其功德。以是故說功德因緣──由於智慧無量無邊。 ^lun-074-95

「智慧」者，所謂般若波羅蜜。 ^lun-074-96

菩薩住是般若波羅蜜中，能生四無礙智： ^lun-074-97

^（1）^一切法實義中，智慧無礙無障； ^lun-074-98

^（2）^既知義無礙已，分別種種諸法名字，為說義故──是名「法無礙」； ^lun-074-99

^（3）^是名字要由語言[^132]，由語言故，出是種種名字──是名「辭無礙」； ^lun-074-100

^（4）^得是法無礙及辭無礙故，便樂說諸法實義──是名「樂說無礙」。[^133] ^lun-074-101

是[^134]菩薩安住四無礙中，一切眾生問難，無能窮盡；如大海水，不可傾竭。 ^lun-074-102

須菩提聞佛上二品中說阿鞞跋致具足相；[^135]入此品，佛方開四無礙門，更欲說阿鞞跋致相。是故須菩提讚佛：「世尊智慧無量無邊，阿鞞跋致功德亦無量無邊。佛[^136]若恒河沙等劫樂說，樂說[^137]亦不可盡，阿鞞跋致相貌亦不可盡。」 ^lun-074-103

「世尊！何等是阿鞞跋致深奧處？阿鞞跋致菩薩住是深奧處，能具足六波羅蜜、四念處乃至一切種（581b）智。」 ^lun-074-104

佛歎須菩提：「善哉！汝能為阿鞞跋致菩薩問深奧義。」 ^lun-074-105

佛語須菩提：「空等乃至涅槃是名深奧。」 ^lun-074-106

問曰：諸有法種種細分別，人不解故有深；空無所有，以何為深？ ^lun-074-107

答曰： ^lun-074-108

非直口說名字故空；分別解諸有相，內不見有我，外不見定實法。 ^lun-074-109

得是空已，觀一切法相皆是虛誑，有諸過罪。 ^lun-074-110

若滅諸相，更不作願生三界。 ^lun-074-111

此空是得道空，非但口說，是故言「深」。[^138] ^lun-074-112

復次，空亦復空；若著是空，則有過失，是不名深。 ^lun-074-113

若空從破邪見有故出，是為深；若於空中，亦不著空故亦深。[^139] ^lun-074-114

復次，觀五眾生滅，破常顛倒；觀畢竟空，破生滅。[^140]何以故？空中無無常、無生滅故。 ^lun-074-115

「無生滅」有二種：一者、邪見人謂世間常有故無生滅，二者、破生滅故言「無生滅」。[^141] ^lun-074-116

此中破生滅，亦不著是不生不滅，故名為「深」。 ^lun-074-117

諸煩惱難除，故言：「離欲、寂滅故深。」 ^lun-074-118

錯誤易、真實難，故「如、法性、實際」為深。[^142] ^lun-074-119

涅槃，諸梵天等九十六種道所不能及，故深。 ^lun-074-120

復次，涅槃中一切得道人入者永不復出，故深。 ^lun-074-121

問曰：此中說「空等法深」，是何等空？ ^lun-074-122

答曰： ^lun-074-123

有人言：三三昧──空、無相、無作；心數法名為定，定[^144]故能觀諸法空。 ^lun-074-124

有人言：外所緣色等諸法皆空，緣外空故名為空三昧。 ^lun-074-125

此中佛說：「不以空三昧故空，亦不以所緣外色等諸法故空。」何以故？ ^lun-074-126

若外法不實空，以三昧力故空者，是虛妄不實。 ^lun-074-127

若緣外空故生三昧者，是亦不然！所以者何？若色等法實是空相，則不能生空三昧；若生空三昧，則非是空。 ^lun-074-128

此中說：離是二邊說中道，所謂諸法（581c）因緣和合生，是和合法無有一定法故空。何以故？因緣生法無自性，無自性故即是畢竟空。 ^lun-074-129

是畢竟空，從本以來空，非佛所作，亦非餘人所作；諸佛為可度眾生故說是畢竟空相。是空相是一切諸法實體，不因內外有。[^145] ^lun-074-130

是「空[^146]」有種種名字，所謂「無相」、「無作」、「寂滅」、「離」、「涅槃」等。[^147] ^lun-074-131

須菩提知諸菩薩利根，深著涅槃，為是菩薩故問世尊：「但涅槃甚深，諸法不甚深耶？」 ^lun-074-132

佛答：「正觀色等一切法得涅槃，色等諸法因涅槃故甚深。」 ^lun-074-133

是故《經》中說：「色等如故甚深。」──「色等如」即是正觀。[^148] ^lun-074-134

須菩提問：「云何色等如故色等法甚深？」 ^lun-074-135

此中佛自說深因緣，所謂「如，非是色、非離色。」[^149] ^lun-074-136

譬如以泥為瓶，泥非即是瓶、不離泥有瓶，亦不得言無瓶。 ^lun-074-137

須菩提知是因緣法甚深，如大海無有底故，讚言：「希有！世尊！佛以微妙方便力故，令菩薩離色等諸法，處於涅槃，亦不著涅槃，亦不住[^150]世間，是微妙方便。」 ^lun-074-138

佛可其所說，讚歎菩薩行諸法實相果報福德，告須菩提：「如是甚深法與般若相應，觀察、籌量等一念生時，得無量無邊阿僧祇福德。」 ^lun-074-139

問曰：二乘無漏法尚無果報福德，何況大乘畢竟空觀法得無量福德！而福德從大慈悲愍眾生故生，如罪亦由惱害眾生故得。 ^lun-074-140

答曰：二乘無漏心中煩惱盡故，無果報福德；菩薩煩惱未盡故，應有福德果報。 ^lun-074-141

復次，二乘於實際證故，燒盡諸功德；菩薩不證，更有生故，便有福德。 ^lun-074-142

復次，人於實事錯謬故福德少，正行實事故得福多。如施畜[^151]生得百倍，（582a）施惡人得千倍，施善人得十萬倍，施離欲人得十億萬倍，施須陀洹等諸聖人得無量福。[^152] ^lun-074-143

凡夫人雖離欲行慈悲心，不得實法相故，不得作無量福田； ^lun-074-144

須陀洹雖未離欲，分別諸法實相故，福田無量。 ^lun-074-145

諸法實相，得有深淺；[^153]是故菩薩深入實相故，一念中福德無量無邊。 ^lun-074-146

此中念念福德多，故說譬喻：眾生心雖念念生滅，但相續生故，不覺隨滅。淫欲人心深著所欲，不遂情故，心生憶念、取相，種種分別不來因緣事──所謂「彼女為心自悔不來？為人遮不來？」如是等多生覺觀心。是心易覺知故，以為譬喻。 ^lun-074-147

如是一念因[^154]緣事超一劫。 ^lun-074-148

\`2133\`如人服軟[^155]藥，一歲乃差[^156]病；服大力藥，一日[^157]能差。菩薩亦如是，行五波羅蜜，久久乃成佛者；有行般若波羅蜜，疾得成佛者。[^158] ^lun-074-149

復次，一日[^159]行般若波羅蜜功德，假令有形，取滿如恒河沙等三千大千世界中，於一日中正功德體，猶故不減，於此福德，百分不及一，乃至算數譬喻所不能及。 ^lun-074-150

釋曰： ^lun-074-151

「離般若波羅蜜，恒河沙劫供養三寶」不及「一日行般若」。 ^lun-074-152

又復「有人住壽如恒河沙等劫供養須陀洹等」亦不及「一日行般若」。 ^lun-074-153

此中佛自說因緣：「菩薩行般若，過二地，入菩薩位，成無上道。」 ^lun-074-154

又復「遠離般若，恒河沙等劫行布施等六法」亦不及「一日如所說住般若中行布施等六法」。 ^lun-074-155

是中說勝因緣：「般若是諸佛母，住是般若中，能具足諸佛法。」（財施章）[^181] ^lun-074-156

「若遠離般若，如恒河沙等劫行法施」不及「一日住般若中行法施」。 ^lun-074-157

復次，「遠離般若，用聲聞、辟支佛法修行四念處如恒河沙等劫」不如「一日如所說住般若中修四念處」；乃至一切種智。 ^lun-074-158

此中自說勝因緣，所謂：「不離般若，於薩婆若轉者，無有是處。」 ^lun-074-159

復次，「菩薩離般若，如恒河沙等劫財施、法施、禪定生福德，迴向無上道」不如「一日應般若財施、法施、禪定生福德，迴向無上道」。 ^lun-074-160

何以故？般若波羅蜜無雜毒、正迴向故。 ^lun-074-161

復次，「若菩薩離般若，壽如恒河沙劫等，十方三世諸佛功德，隨喜迴向無上道」不如「一日應般若隨喜迴向」。 ^lun-074-162

爾時，須菩提難佛：「如佛說：『一切有為法虛誑、不實、如幻，不能生正見、入正位。』云何菩薩一日福德勝？」 ^lun-074-163

佛可其言：「如是！如是！有為法皆虛誑，不得以虛誑法入正位、得聖道。 ^lun-074-164

菩薩行般若波羅蜜時，所作福德，知皆虛誑、空、無堅固，（584a）心不著是福德。是福德清淨故，勝餘福德。」如金剛雖小，能摧破大山。 ^lun-074-165

此中佛說：「菩薩善學[^182]十八空[^183]。」 ^lun-074-166

雖觀空，而能行諸功德；雖知涅槃無上道，而憐愍眾生故修集福德。 ^lun-074-167

雖知一切法相不可說，而為眾生種種方便說法；雖知法性中無有分別、一相無相，而為眾生分別是善是不善、是可行是不可行、是取是捨、是利是失等。 ^lun-074-168

若菩薩雖觀畢竟空，而能起諸福德，是名「不離般若波羅蜜行」。[^184] ^lun-074-169

若菩薩常不離般若波羅蜜，漸得無數、無量、無邊功德。 ^lun-074-170

\`2140\`何以故？若菩薩初學般若時，煩惱力強，般若力弱；漸漸得般若力，斷諸煩惱、滅諸戲論，是故得福德無數、無量、無邊。 ^lun-074-171

「無數」、「無量」、「無邊」義，佛自分別說。 ^lun-074-172

所謂「無數」者，不墮若有為性中、若無為性中。 ^lun-074-173

三世量不可得，故名「無量」。 ^lun-074-174

十方邊[^185]不可得，故名「無邊」。 ^lun-074-175

須菩提問佛：「五眾[^186]頗有因緣亦無數、無量、無邊耶？」 ^lun-074-176

佛答：「有！以五眾空故，亦無數、無量、無邊。」 ^lun-074-177

須菩提問：「世尊！但五眾空，非一切法空耶？」 ^lun-074-178

佛答：「一切法空。」 ^lun-074-179

須菩提言：「是空法即不可盡，『不可盡』故即是『無數』，『無數』即是『無量』，『無量』即是『無邊』。是故空中，盡不可得故名『無盡』，數不可得故名『無數』，量不可得故名『無量』，邊不可得故名『無邊』。」[^188] ^lun-074-180

四事名雖異，義是一，所謂「畢竟空」。 ^lun-074-181

佛可其言：「如是！」 ^lun-074-182

更自說因緣：「須菩提！是空法相不可說；若不[^189]可說，不名為空。佛以大慈悲心憐愍眾生故方便為說，強作名字語言，令眾生得解[^190]──所謂空，或說不可盡、無數、無量、無邊等。」 ^lun-074-183

是實相不生、不作，故說「不盡」。 ^lun-074-184

諸聖（584b）人得諸法實相，入無餘涅槃時，不墮六道數；是實相法亦不墮有為、無為等諸法數中，是故說「無數」。[^191] ^lun-074-185

\`2141\`「量」名以智慧稱量好醜、多少、大小、是非等；諸法實相中，滅諸相故，是故說「無量」。 ^lun-074-186

諸法實相不可量，故說「無邊」。 ^lun-074-187

是實相法寂滅，故說「無著」。 ^lun-074-188

是實相法我我所定相不可得，故說「空」。 ^lun-074-189

空故無相，無相故[^192]則「無作」、「無起」。 ^lun-074-190

是法常住不壞，故「無生」、「無滅」。 ^lun-074-191

是法能斷三界染，故名「無染」。 ^lun-074-192

更不織煩惱業，故名「涅槃」。 ^lun-074-193

如是等有無量名字，種種因緣說是諸法實相。 ^lun-074-194

爾時，須菩提白佛：「希有！世尊！諸法實相雖不可說，而佛以方便力說！如我解佛義，非但實相不可說，一切諸法亦不可說。」 ^lun-074-195

佛可其言而說因緣：「一切法終歸於空，歸於空故不可說。不可說義即是無增無減。」 ^lun-074-196

「若一切法無增無減，六波羅蜜等諸善法亦無增無減；若六波羅蜜善法不增者，云何得無上道？」 ^lun-074-197

佛可其言， ^lun-074-198

更為說因緣： ^lun-074-199

法雖無增減，而可得無上道，所謂菩薩習行般若波羅蜜，方便力故，雖行檀波羅蜜諸助道法，我[^193]我所、憍慢斷故，不作是念：「我增長是六波羅蜜等法。」不取內外諸法相行是謂[^194]善法，如無上道相迴向。 ^lun-074-200

須菩提問：「何等是無上道？」 ^lun-074-201

佛答：「諸法如即是無上道。」[^195] ^lun-074-202

\`2142\`須菩提問：「何等是一切法？」 ^lun-074-203

佛答：「色等法乃至涅槃。是諸法如即是[^196]寂滅相，是無上道相。」 ^lun-074-204

「寂滅」者，不增不減、不高不下，滅諸煩惱、戲論，不動不壞[^197]、無所障礙。 ^lun-074-205

「菩薩以般若波羅蜜方便力故，亦能令布施等如寂滅相。」 ^lun-074-206

如是種種因緣（584c）說「無上道相」。 ^lun-074-207

「若菩薩常念無上道寂滅相，令一切法皆同寂滅相，亦觀不可說義──所謂不增不減相；菩薩如是疾得無上道，以不增不減、不可得故。」 ^lun-074-208

---

[^1]: （大智......四）十九字＝（大智度論卷第七十四釋第五十六品下訖第五十七品上）二十三字【宋】【元】【宮】，（大智度論卷第七十四釋不退論品第五十六之下）二十字【明】。（大正25，577d，n.9）

[^2]: 不＋（遠）【元】【明】【石】。（大正25，577d，n.12）

[^3]: 《大般若波羅蜜多經》卷449〈54 轉不轉品〉：

佛言：「善現！一切不退轉菩薩摩訶薩修行般若波羅蜜多，通達諸法皆無所有，常不遠離菩提作意，不樂觀察論說諸蘊、諸處、諸界。所以者何？是菩薩摩訶薩於蘊、處、界性相空理，已善思惟、善通達故。」（大正7，266b6-11）

[^4]: 官事：1.官府的事。（《漢語大詞典》（三），p.1383）

[^5]: 《大般若波羅蜜多經》卷449〈54
轉不轉品〉：「善現！是菩薩摩訶薩不樂觀察論說王事。所以者何？是菩薩摩訶薩住本性空，不見少法有勝有劣貴賤相故。」（大正7，266b13-16）

[^6]: 《大般若波羅蜜多經》卷449〈54
轉不轉品〉：「善現！是菩薩摩訶薩不樂觀察論說軍事。所以者何？是菩薩摩訶薩住本性空，不見諸法有多有少聚散相故。」（大正7，266b18-21）

[^7]: 《大般若波羅蜜多經》卷449〈54
轉不轉品〉：「善現！是菩薩摩訶薩不樂觀察論說聚落事。所以者何？是菩薩摩訶薩住一切法空，不見少法有增有減合離相故。」（大正7，266b26-29）

[^8]: 相＝際【宋】【元】【明】【宮】。（大正25，577d，n.13）

[^9]: （1）《放光般若經》卷13〈57
堅固品〉：「須菩提！阿惟越致不說城郭事。何以故？住於虛空之空，亦不見聚，亦不見散。」（大正8，88c7-8）

（2）《大般若波羅蜜多經》卷449〈54
轉不轉品〉：「是菩薩摩訶薩不樂觀察、論說城邑事。何以故？是菩薩摩訶薩住虛空界空，不見少法有攝、不攝好惡相故。」（大正7，266b24-26）

[^10]: 《大般若波羅蜜多經》卷449〈54
轉不轉品〉：「善現！是菩薩摩訶薩不樂觀察論說國土事。所以者何？是菩薩摩訶薩安住實際，不見諸法有屬、不屬此彼相故。」（大正7，266b29-c2）

[^11]: 不退菩薩好說般若。（印順法師，《大智度論筆記》［E021］p.320）

[^12]: 《大般若波羅蜜多經》卷449〈54
轉不轉品〉：「善現！是菩薩摩訶薩不樂觀察論說世間如是等事，但樂觀察論說般若波羅蜜多。所以者何？甚深般若波羅蜜多遠離眾相，能證無上正等覺故。」（大正7，266c8-11）

[^13]: 尸＋（羅）【宋】【元】【明】【宮】。（大正25，577d，n.14）

[^14]: 〔樂法〕－【石】。（大正25，577d，n.15）

[^15]: 愛＋（樂）【石】。（大正25，577d，n.16）

[^16]: 《大般若波羅蜜多經》卷449〈54
轉不轉品〉：「善現！是菩薩摩訶薩雖行一切法空，而愛樂正法不愛非法，恒願饒益一切有情。

善現！是菩薩摩訶薩雖行不可得空，而常稱讚三寶功德，利益安樂一切有情。

善現！是菩薩摩訶薩雖行諸法真如法界一味之相，而樂稱讚真如法界種種功德。

善現！是菩薩摩訶薩雖知諸法皆畢竟空，而愛善友不樂惡友。言善友者謂佛、菩薩；若諸聲聞、獨覺乘等，能善教化安立有情，令趣無上正等菩提，亦名善友。」（大正7，266c17-26）

[^17]: 若＝為【石】。（大正25，577d，n.17）

[^18]: 《大般若波羅蜜多經》卷449〈54
轉不轉品〉：「善現！是菩薩摩訶薩常樂親覲一切如來、應、正等覺，若聞如來、應、正等覺在餘世界現說正法，即以願力往生彼界，供養恭敬、尊重讚歎聽受正法。

善現！是菩薩摩訶薩若晝若夜常不遠離念佛作意，常不遠離聞法作意，由此因緣，隨諸國土有佛世尊現說正法，即乘願力往彼受生，或乘神通往彼聽法。由是因緣，此諸菩薩生生之處常不離佛，恒聞正法無間無斷。

善現！是菩薩摩訶薩常為利樂諸有情故，雖能現起初靜慮定乃至非想非非想處定，而巧方便起欲界心，教諸有情十善業道，亦隨願力現生欲界有佛國土，供養恭敬、尊重讚歎諸佛世尊，聽聞正法修諸勝行。善現！若菩薩摩訶薩成就如是諸行、狀、相，知是不退轉菩薩摩訶薩。」（大正7，266c26-267a12）

[^19]: 了＋（知）【元】【明】。（大正25，577d，n.18）

[^20]: 《大般若波羅蜜多經》卷449〈54 轉不轉品〉：

復次，善現！一切不退轉菩薩摩訶薩常修布施乃至般若波羅蜜多，常行內空乃至無性自性空，常行真如乃至不思議界，常行苦、集、滅、道聖諦，常修四念住乃至八聖道支，常修四靜慮、四無量、四無色定，常修八解脫、八勝處、九次第定、十遍處，常修空、無相、無願解脫門，常修五眼、六神通，常修一切陀羅尼門、三摩地門，常修佛十力乃至十八佛不共法，常修無忘失法、恒住捨性，常修一切智、道相智、一切相智，常修一切菩薩摩訶薩行，常求無上正等菩提。

善現！是菩薩摩訶薩常於自地不起疑惑，不作是念：「我是不退轉，我非不退轉。」所以者何？是菩薩摩訶薩不見少法可於無上正等菩提說有退轉、說無退轉。（大正7，267a12-26）

[^21]: 了＋（了）【宋】【元】【明】【宮】。（大正25，577d，n.19）

[^22]: 世界＝國土【石】＊ \[＊ 1\]。（大正25，577d，n.20）

[^23]: 《大般若波羅蜜多經》卷449〈54
轉不轉品〉：「善現！是菩薩摩訶薩於自地法無惑無疑。所以者何？是菩薩摩訶薩於自地法，已善了知、善通達故。

善現！如預流者住預流果，於自果法無惑無疑；一來、不還、阿羅漢、獨覺及諸如來、應、正等覺各住自果，於自果法亦無惑無疑。是菩薩摩訶薩亦復如是，於自所住不退轉地所攝諸法，現知現見，無惑無疑。

善現！是菩薩摩訶薩住此地中，成熟有情、嚴淨佛土修諸功德，有魔事起即能覺知，不隨魔事勢力而轉，善能摧伏種種魔事，令不障礙所修功德。」（大正7，267a26-b7）

[^24]: 《大般若波羅蜜多經》卷449〈54
轉不轉品〉：「善現！如有造作無間業者，彼無間心恒常隨逐，乃至命終亦不能捨。何以故？善現！彼能等起無間業纏增上勢力恒常隨轉，乃至命盡亦不能伏，設有餘心不能遮礙。是菩薩摩訶薩亦復如是，安住自地其心不動，無所分別，世間天、人、阿素洛等皆不能轉。」（大正7，267b7-12）

[^25]: 殖（ㄓˊ）：2.積聚，聚集。4.增加，增長。5.種植。（《漢語大詞典》（五），p.166）

[^26]: 《大般若波羅蜜多經》卷449〈54
轉不轉品〉：「何以故？善現！是菩薩摩訶薩其心堅固，超諸世間天、人、魔、梵、阿素洛等，已入菩薩正性離生住不退地，已得菩薩殊勝神通，成熟有情、嚴淨佛土，從一佛國至一佛國，供養恭敬、尊重讚歎諸佛世尊及佛弟子，聽聞正法，於諸佛所種諸善根，請問菩薩所學法義。」（大正7，267b13-18）

[^27]: 《大般若波羅蜜多經》卷449〈54
轉不轉品〉：「善現！是菩薩摩訶薩安住自地，修行般若波羅蜜多及餘善法，有魔事起即能覺知，終不隨順魔事，而轉方便善巧集諸魔事，置實際中方便除滅，於自地法無惑無疑。所以者何？是菩薩摩訶薩知一切法皆入實際，通達實際非一非多，於實際中無所分別，以於實際無惑無疑，於自地法亦無猶豫。」（大正7，267b18-25）

[^28]: 《大般若波羅蜜多經》卷449〈54
轉不轉品〉：「善現！是菩薩摩訶薩設轉受生，亦於實際無復退轉，終不發起趣向聲聞、獨覺地心。所以者何？是菩薩摩訶薩達一切法自相皆空，於此空中不見有法若生若滅、若染若淨。

善現！是菩薩摩訶薩乃至轉身，亦不疑我當得無上正等菩提為不當得。何以故？是菩薩摩訶薩達一切法皆自相空，即是無上正等菩提。」（大正7，267b25-c3）

[^29]: 《大般若波羅蜜多經》卷449〈54
轉不轉品〉：「善現！是菩薩摩訶薩安住自地不隨他緣，於自地法無能壞者。何以故？是菩薩摩訶薩成就無動無退轉智，一切惡緣不能傾動。」（大正7，267c3-6）

[^30]: 〔名〕－【宋】【元】【明】【宮】。（大正25，578d，n.1）

[^31]: 間＝聞【石】。（大正25，578d，n.2）

[^32]: 法忍＝忍法【宋】【宮】。（大正25，578d，n.3）

[^33]: 驚＋（不怖）【石】。（大正25，578d，n.4）

[^34]: 薩＋（摩訶薩）【石】。（大正25，578d，n.5）

[^35]: 受＝授【明】。（大正25，578d，n.6）

[^36]: 受＝授【元】【明】。（大正25，578d，n.7）

[^37]: 〔為〕－【宋】【宮】。（大正25，578d，n.8）

[^38]: 語＝諸【宮】，＋（諸）【石】。（大正25，578d，n.9）

[^39]: （復）＋作【宋】【元】【明】【宮】【石】。（大正25，578d，n.10）

[^40]: 聞＋（所）【石】。（大正25，578d，n.11）

[^41]: 《大般若波羅蜜多經》卷449〈54 轉不轉品〉：

善現！是菩薩摩訶薩，設有惡魔或魔使者詐現佛像語菩薩言：「汝所受持大乘經典非佛所說，亦非如來弟子所說，是諸惡魔或諸外道為誑惑汝作如是說，汝今不應受持、讀誦。」是菩薩摩訶薩聞彼語已，作是念言：「此定惡魔或魔眷屬，令我厭捨所求無上正等菩提故，說大乘甚深經典非佛所說，亦非如來弟子所說。所以者何？離此經典能得無上正等菩提，定無是處。」

善現！是菩薩摩訶薩當知已住不退轉地，過去諸佛久已授彼大菩提記。何以故？是菩薩摩訶薩具足成就不退轉地諸行、狀、相，若諸菩薩成就如是諸行、狀、相，當知已受大菩提記，必已安住不退轉地。善現！若菩薩摩訶薩成就如是諸行、狀、相，知是不退轉菩薩摩訶薩。（大正7，267c28-268a13）

[^42]: 諸＋（佛）【石】。（大正25，578d，n.12）

[^43]: 〔故〕－【宋】【元】【明】【宮】。（大正25，578d，n.13）

[^44]: 《大般若波羅蜜多經》卷449〈54 轉不轉品〉：

復次，善現！一切不退轉菩薩摩訶薩行甚深般若波羅蜜多時，攝受正法，護持正法，不惜身命，況餘親財！是菩薩摩訶薩常作是念：「我寧棄捨親友、珍財及自身命，終不棄捨諸佛正法。何以故？親友、珍財及自身命，生生恒有甚為易得，諸佛正法百千俱胝那庾多劫乃得一遇，遇已長夜獲大利樂，故我定應精勤守護。」善現！是菩薩摩訶薩護正法時應作是念：「我不為護一佛、二佛乃至百千諸佛正法，普為護持十方三世諸佛正法，令不虧損。」（大正7，268a13-23）

[^45]: 〔佛〕－【宋】【宮】。（大正25，578d，n.14）

[^46]: 《大般若波羅蜜多經》卷449〈54 轉不轉品〉：

佛告善現：「一切如來、應、正等覺所覺所說一切法空，如是名為諸佛正法。有愚癡類誹謗毀呰，言此非法、非毘奈耶，非天人師所說聖教，修行此法不得無上正等菩提，不證涅槃究竟安樂。善現！是菩薩摩訶薩護持此法不惜身命，恒作是念：『諸佛所說一切法空是諸有情所歸依處，菩薩修學速證無上正等菩提，拔諸有情生老病死，令得究竟安樂涅槃，故應護持不惜身命。』」（大正7，268a25-b5）

[^47]: 〔是〕－【宋】【宮】。（大正25，578d，n.15）

[^48]: 《大般若波羅蜜多經》卷449〈54 轉不轉品〉：

又作是念：「我亦墮在未來佛數，佛已授我大菩提記，由此因緣，諸佛正法即是我法，我應護持不惜身命，我未來世得作佛時，亦為有情當說如是諸法空故。」善現！是菩薩摩訶薩見此義利，護持如來所說正法，不惜身命，乃至無上正等菩提，常無懈癈。善現！若菩薩摩訶薩成就如是諸行、狀、相，知是不退轉菩薩摩訶薩。（大正7，268b5-12）

[^49]: 〔聞〕－【宋】【元】【明】【宮】。（大正25，578d，n.16）

[^50]: （1）《放光般若經》卷13〈57 堅固品〉：

須菩提白佛言：「世尊！菩薩得何等陀隣尼，能受持諸如來、無所著、等正覺法而不遺忘？」

佛言：「菩薩以得聞持等陀隣尼，便能受持諸佛經法而不遺忘。」（大正8，89b23-26）

（2）《大般若波羅蜜多經》卷449〈54 轉不轉品〉：

「世尊！是菩薩摩訶薩已得何等陀羅尼故，聞諸如來應正等覺所說正法，無惑、無疑，聞已受持，常不忘失？」

佛言：「善現！是菩薩摩訶薩已得無盡藏陀羅尼、海印陀羅尼、蓮花眾藏陀羅尼等故，聞諸如來應正等覺所說正法，無惑、無疑，聞已受持，常不忘失。」（大正7，268b16-22）

[^51]: （聞）＋聲【元】【明】。（大正25，578d，n.17）

[^52]: 《大般若波羅蜜多經》卷449〈54 轉不轉品〉：

佛言：「善現！是菩薩摩訶薩普聞一切有情言音文字義趣，悉能解了無惑無疑，窮未來際常不忘失。所以者何？是菩薩摩訶薩已得無盡藏陀羅尼等，任持所說令不忘故。善現！若菩薩摩訶薩成就如是諸行、狀、相，知是不退轉菩薩摩訶薩。」（大正7，268b26-c2）

[^53]: 〔【論】〕－【宋】【宮】。（大正25，578d，n.18）

[^54]: 深＝染【宋】【元】【明】【宮】＊ \[＊ \]。（大正25，578d，n.19）

[^55]: 懈怠＝解愁【宋】【元】【明】【宮】【石】。（大正25，578d，n.20）

[^56]: 〔諸〕－【宋】【元】【明】【宮】。（大正25，578d，n.21）

[^57]: 〔去〕－【石】。（大正25，578d，n.22）

[^58]: 畢竟空：即如、法性、實際。（印順法師，《大智度論筆記》［E013］p.309）

[^59]: 行次第法［禪定、智慧］，然後得一切法空。（印順法師，《大智度論筆記》［E021］p.320）

[^60]: 但＝得【宋】【元】【明】【宮】。（大正25，578d，n.24）

[^61]: 法＋（法）【石】。（大正25，578d，n.25）

[^62]: （諸）＋實【宋】【元】【明】【宮】。（大正25，578d，n.26）

[^63]: 世界＝國【石】＊ \[＊ 1 2\]。（大正25，578d，n.27）

[^64]: 〔離〕－【宋】【元】【明】【宮】。（大正25，578d，n.28）

[^65]: 不退菩薩，留愛慢分，雖行諸禪，還生欲界。（印順法師，《大智度論筆記》［E021］p.320）

[^66]: 杌（ㄨˋ）：2.樹木沒有枝丫。3.指樹木斫伐後剩下的樁子。（《漢語大詞典》（四），p.773）

[^67]: 《正法念處經》卷64〈7
身念處品〉：「云何五逆？若有眾生殺父、殺母、殺阿羅漢、破和合僧、若以惡心出佛身血。如是五種大惡業故，墮阿鼻地獄。」（大正17，381b13-15）

[^68]: 不＋（可）【宋】【元】【明】【宮】。（大正25，579d，n.1）

[^69]: 《正觀》（6），p.187：經文在〈55 阿毘跋致品〉、〈56
轉不轉品〉，說明阿鞞跋致菩薩的特徵，到此處行將結束，所以再一次結說阿鞞跋致菩薩的行持內容。

[^70]: 魔佛一如之觀。（印順法師，《大智度論筆記》［E022］p.320）

[^71]: 忍法＝法忍【宋】【元】【明】【宮】。（大正25，579d，n.2）

[^72]: 〔無〕－【宋】【元】【明】【宮】。（大正25，579d，n.3）

[^73]: 知＋（是）【宋】【元】【明】【宮】【石】。（大正25，579d，n.4）

[^74]: 授＝受【宋】【宮】。（大正25，579d，n.5）

[^75]: 記＋（者）【元】【明】【石】。（大正25，579d，n.6）

[^76]: 〔道〕－【宋】【元】【明】【宮】。（大正25，579d，n.7）

[^77]: 受＝授【宋】【元】【明】【宮】。（大正25，579d，n.8）

[^78]: 一切眾生皆得成佛。（印順法師，《大智度論筆記》〔E004〕p.293）

[^79]: （復化）＋作【宋】【元】【明】【宮】【石】。（大正25，579d，n.10）

[^80]: 致＋（性）【宋】【元】【明】【宮】。（大正25，579d，n.11）

[^81]: 衣：4.蒙覆在器物或自然物表面的東西。（《漢語大詞典》（九），p.16）

[^82]: 悲＝並【宮】，＝涕【石】。（大正25，579d，n.13）

[^83]: 癮＝隱【宋】【宮】【石】。（大正25，579d，n.14）

[^84]: （1）疹＝軫【宋】【宮】【石】，＝胗【元】【明】。（大正25，579d，n.15）

（2）癮（一ㄣˇ）疹：蕁麻疹。《醫宗金鑒‧痘疹心法要訣‧癮疹》"心火灼肺風濕毒，隱隱疹點發皮膚"注："癮疹者，乃心火灼於肺金，又兼外受風濕而成也。發必多癢，色則紅赤，癮癮於皮膚之中，故名曰癮疹。"（《漢語大詞典》（八），p.368）

[^85]: 〔命〕－【宋】【元】【明】【宮】。（大正25，579d，n.16）

[^86]: 法＋（者）【宋】【元】【明】【宮】。（大正25，579d，n.17）

[^87]: （1）沒命：1.猶捨命。（《漢語大詞典》（五），p.985）

（2）沒命：1.猶拼命。（《漢語大詞典》（五），p.985）

[^88]: 〔言是〕－【宋】【元】【明】。（大正25，579d，n.18）

[^89]: 〔墮〕－【宋】【元】【明】【宮】。（大正25，579d，n.19）

[^90]: 案：此句意為「狂人心懷瞋恨故，或自行、或指使弟子行殺害菩薩事」之意。

[^91]: 佐＋（助）【石】。（大正25，579d，n.20）

[^92]: 壞＋（壞）【宋】【元】【明】【宮】。（大正25，579d，n.21）

[^93]: 失＝生【明】。（大正25，579d，n.22）

[^94]: （以）＋是【宋】【元】【明】【宮】。（大正25，579d，n.24）

[^95]: 參見《大智度論》卷4〈1 序品〉（大正25，86b16-c4）。

[^96]: 參見《大毘婆沙論》卷177：「然從彼佛發是願後，乃至逢事寶髻如來，是名初劫阿僧企耶滿；從此以後，乃至逢事然燈如來，是名第二劫阿僧企耶滿；復從此後，乃至逢事勝觀如來，是名第三劫阿僧企耶滿。此後復經九十一劫修妙相業，至逢事迦葉波佛時，方得圓滿。」（大正27，892a3-9）

[^97]: 以＝已【宋】【元】【明】【宮】＊ \[＊ 1
2\]。（大正25，579d，n.25）

[^98]: 泥＝尼【石】。（大正25，579d，n.26）

[^99]: （1）《大智度論》卷33〈1
序品〉：「阿波陀那者，與世間相似柔軟淺語。如《中阿含》中《長阿波陀那經》，《長阿含》中《大阿波陀那》，《毘尼》中億耳阿波陀那，二十億阿波陀那，《解二百五十戒經》中欲阿波陀那一部，菩薩阿波陀那出一部──如是等無量阿波陀那。」（大正25，307b8-13）

（2）印順法師，《原始佛教聖典之集成》，pp.598-599：

「阿波陀那」，一般都譯為「譬喻」，是「十二分教」的一分；被推為分教的一分，應該是遲於「九分教」的。但立「九分教」的部派，如銅鍱部的《小部》中，有《阿波陀那》；大眾部所傳的《雜藏》中，也有「本行」。這可見立「九分教」，或立「十二分教」，雖部派間有所不同，而各派的聖典，有稱為「阿波陀那」的部類，卻是一致的。

在佛教中，「阿波陀那」為通俗而流行極廣的部類。對於北方佛教的開展，有著深遠廣大的影響。源遠流長，所以情形極為複雜。譯為「譬喻」的原語，有三：

1、apadāna，avadāna，音譯為阿波陀那、阿婆陀那等；義譯為譬喻、證喻、本起等。巴梨《小部》的《譬喻》（apadāna），與此相合。

2、aupamya，《法華經》九分教中的「譬喻」，是使用此語的。aupamya，是一般的譬喻，為《阿含經》以來所常用。如蘆束喻、火宅喻、化城喻，都是這類的譬喻。

3、ḍṛṣṭānta，也譯為譬喻，是因明中譬喻支的喻；譬喻師（dārṣṭāntika）由此語得名。然分教中的「譬喻」──「阿波陀那」，一向是以apadāna，avadāna為主的。「譬喻」是什麼？「譬喻」的本義是什麼，近代學者，或研究字義，或從現存的「譬喻」部類而分別其性質，而提出種種有意義的解說。我以為：「譬喻」的廣大流行，性質複雜，是三類「譬喻」的結合，應用於通俗教化的結果。

（3）《原始佛教聖典之集成》，p.607：

然燈佛（Dīpaṃkara）授釋迦記，名「毘尼阿波陀那」。在現存的律部中，唯《四分律》詳說。（案：參見《四分律》卷31（大正22，782a-785c））

（4）毘尼：（毘尼阿波陀那）然燈授記。（印順法師，《大智度論筆記》［H010］p.397）

[^100]: 騰身＝飛騰【宋】【元】【明】【宮】【石】。（大正25，579d，n.27）

[^101]: 〔故〕－【宋】【元】【明】【宮】。（大正25，580d，n.1）

[^102]: 阿鞞跋致：得無生忍。（印順法師，《大智度論筆記》［E004］p.292）

[^103]: 初發心來名阿鞞跋致［發心決定不退］。不退相未具足，不與授記。（印順法師，《大智度論筆記》［E022］p.320）

[^104]: ┌有於佛前授記

┌生死肉身 ┴有不於佛前授記。

┌阿鞞跋致┴法性生身

│ ┌或不退入

菩薩 ┤ ┌信多疑少......若得禪定即得柔順忍 ┴或退没。

└未得阿鞞跋致 ┴信少疑多......少勝誦經人

（印順法師，《大智度論筆記》〔B027〕p.165）

[^105]: 法性生身，結業生身。（印順法師，《大智度論筆記》［E012］p.307）

[^106]: 比（ㄅㄧˇ）：3.類，輩。（《漢語大詞典》（五），p.258）

[^107]: 參見《大智度論》卷42〈9 集散品〉（大正25，366c）。

[^108]: 疑多信少＝信少疑多【宋】【元】【明】【宮】。（大正25，580d，n.2）

[^109]: 〔柔順忍〕－【宋】【元】【明】【宮】。（大正25，580d，n.3）

[^110]: ┌柔順忍觀──不畢竟淨

二種無生觀 ┴無生忍觀──畢竟清淨......入菩薩位

（印順法師，《大智度論筆記》〔B016〕p.141）

[^111]: 卷第七十五首【石】，（大智度......七）十二字＝（摩訶般若波羅蜜品第五十六燈柱品卷七十五）十九字【石】，（大智論釋深奧品第五十七上）十二字【宋】【元】【宮】，但論上元本有度字宮本上字上有品字，（釋深奧品第五十七之上經作燈炷深奧品）十七字【明】。（大正25，580d，n.6）

[^112]: 〔是〕－【宋】【元】【明】【宮】。（大正25，580d，n.7）

[^113]: 是＋（阿鞞跋致）【元】【明】。（大正25，580d，n.8）

[^114]: 是＋四、【宋】【元】【明】【宮】。（大正25，580d，n.9）

[^115]: 〔是〕－【宋】【元】【明】【宮】。（大正25，580d，n.10）

[^116]: 《大般若波羅蜜多經》卷449〈55 甚深義品〉：

爾時，善現復白佛言：「世尊！能如殑伽沙劫宣說不退轉菩薩摩訶薩諸行、狀、相，由佛所說諸行、狀、相顯示不退轉菩薩摩訶薩成就無邊殊勝功德。唯願如來、應、正等覺，復為菩薩摩訶薩眾說甚深義，令諸菩薩摩訶薩眾安住其中，能修布施乃至般若波羅蜜多令速圓滿，能住內空乃至無性自性空令速圓滿，能住真如乃至不思議界令速圓滿，能住苦、集、滅、道聖諦令速圓滿，能修四念住乃至八聖道支令速圓滿，......能修一切智、道相智、一切相智令速圓滿。」（大正7，268c13-269a2）

[^117]: 提＋（言）【元】【明】【石】。（大正25，580d，n.11）

[^118]: 〔能〕－【宋】【元】【明】【宮】【石】。（大正25，580d，n.12）

[^119]: （1）《大般若波羅蜜多經》卷449〈55 甚深義品〉：

佛告善現：「善哉！善哉！汝今乃能為諸菩薩摩訶薩眾請問如來、應、正等覺甚深義處，令諸菩薩摩訶薩眾安住其中，修住功德令速圓滿。善現當知！甚深義處，謂空、無相、無願、無作、無生、無滅、寂靜、涅槃、真如、法界、法性、實際，如是等名甚深義處。善現當知！如是所說甚深義處種種增語，皆顯涅槃為甚深義。」（大正7，269a2-9）

（2）印順法師，《空之探究》，p.145：

空與無相等相同，都是涅槃的異名之一；這是依涅槃而說空的。這種種異名，可分為三類：

一、無生、無滅、無染、寂滅、離、涅槃：《阿含經》以來，就是表示涅槃［果］的。

二、空、無相、無願，是三解脫門。「出世空性」與「無相界」，《阿含經》已用來表示涅槃。三解脫是行門，依此而得［解脫］涅槃，也就依此來表示涅槃。

三、真如、法界、法性、實際：實際是大乘特有的；真如等在《阿含經》中，是表示緣起與四諦理的。到「中本般若」，真如等作為般若體悟的甚深義。

這三類──果，行，理境，所有的種種名字，都是表示甚深涅槃的。

[^120]: 故＋（故）【宋】【元】【明】【宮】。（大正25，580d，n.13）

[^121]: 《大般若波羅蜜多經》卷450〈55 甚深義品〉：

佛告善現：「色真如非即色非離色，是故甚深；受、想、行、識真如非即受、想、行、識非離受、想、行、識，是故甚深；如是乃至一切菩薩摩訶薩行真如非即一切菩薩摩訶薩行非離一切菩薩摩訶薩行，是故甚深；諸佛無上正等菩提真如非即諸佛無上正等菩提非離諸佛無上正等菩提，是故甚深。」（大正7，269b21-28）

[^122]: 《大正藏》原作「樂」，今依《高麗藏》作「槃」（第14冊，1120a9）。

《摩訶般若波羅蜜經》卷17〈57 深奧品〉亦作「槃」（大正8，344a24）。

[^123]: 《大般若波羅蜜多經》卷450〈55 甚深義品〉：

具壽善現復白佛言：「如來甚奇微妙方便，為不退轉地菩薩摩訶薩遮遣諸色顯示涅槃，遮遣受、想、行、識顯示涅槃，如是乃至遮遣一切菩薩摩訶薩行顯示涅槃，遮遣諸佛無上正等菩提顯示涅槃，世尊甚奇微妙方便，為不退轉地菩薩摩訶薩遮遣一切若色若非色、若有見若無見、若有對若無對、若世間若出世間、若共若不共、若有漏若無漏、若有為若無為法顯示涅槃。」（大正7，269b28-c7）

[^124]: 應＋（念）【石】。（大正25，580d，n.14）

[^125]: 《大般若波羅蜜多經》卷450〈55
甚深義品〉：「善現！若菩薩摩訶薩能於如是諸甚深處，依止般若波羅蜜多相應理趣，審諦思惟、稱量觀察，如深般若波羅蜜多所教而住，如深般若波羅蜜多所說而學，是菩薩摩訶薩由能如是精勤修學，依深般若波羅蜜多起一念心，尚能攝取無數無量無邊善根，超無量劫生死流轉，疾證無上正等菩提，況能無間常修般若波羅蜜多，恒住菩提相應作意！」（大正7，269c19-27）

[^126]: 《大般若波羅蜜多經》卷450〈55
甚深義品〉：「善現！如多欲人與端嚴女更相愛染共為期契，彼女限礙不獲赴期，此人欲心熾盛流注。善現！於意云何？其人欲念於何處轉？」（大正7，269c27-270a1）

[^127]: 《大般若波羅蜜多經》卷450〈55 甚深義品〉：

佛告善現：「若菩薩摩訶薩依深般若波羅蜜多起一念心，如深般若波羅蜜多所說而學，所超生死流轉劫數，與多欲人經一晝夜所起欲念其數量等。善現！是菩薩摩訶薩隨依般若波羅蜜多所說義趣思惟修學，隨能解脫能礙無上正等菩提所有過罪，是故菩薩依深般若波羅蜜多精勤修學疾證無上正等菩提。」（大正7，270a4-11）

[^128]: 〔餘〕－【宋】【元】【明】【宮】。（大正25，581d，n.1）

[^129]: 《大般若波羅蜜多經》卷450〈55
甚深義品〉：「善現！若菩薩摩訶薩如深般若波羅蜜多所說而住，經一晝夜所獲功德，若此功德有形量者，殑伽沙等三千大千諸佛世界不能容受。假使充滿如殑伽沙三千大千佛之世界諸餘功德比此功德，百分不及一，千分不及一，百千分不及一，乃至鄔波尼殺曇分亦不及一。」（大正7，270a11-17）

[^130]: 〔欲〕－【宋】【元】【明】【宮】。（大正25，581d，n.3）

[^131]: 小智小斷是菩薩無生忍：不退菩薩智慧不與二乘共。（印順法師，《大智度論筆記》［E014］p.311）

[^132]: 語言＝言語【宋】【元】【明】。（大正25，581d，n.4）

[^133]: 詳見《大智度論》卷25〈1 序品〉（大正25，246a22-b13）。

[^134]: 〔是〕－【宋】【元】【明】【宮】。（大正25，581d，n.6）

[^135]: 《正觀》（6），p.187：上二品即指〈55 阿毘跋致品〉、〈56
轉不轉品〉。

[^136]: 佛＋（言）【宋】【元】【明】【宮】。（大正25，581d，n.7）

[^137]: 〔樂說〕－【宋】【元】【明】【宮】。（大正25，581d，n.8）

[^138]: ┌得道空（三解脫門）──深

二種空
┴口說空。　　　　　　　　　　（印順法師，《大智度論筆記》〔B027〕p.165）

[^139]: ┌破有著空

空二種
┴破有不著空。　　（印順法師，《大智度論筆記》〔B027〕p.166）

[^140]: ┌觀五眾生滅──破常。

備破八倒
┴觀畢竟空───破生滅。　　（印順法師，《大智度論筆記》〔B028〕p.166）

[^141]: ┌邪見不生滅──謂世間常有故。

二種無生滅 ┴正觀不生滅──破生滅故。
（印順法師，《大智度論筆記》〔B028〕p.167）

[^142]: 參見《大智度論》卷32〈1 序品〉（大正25，297b24-299a21）。

[^143]: 印順法師，《中觀今論》，pp.73-75：

《智度論》（卷七四）又說有三種空：一、三昧（心）空，二、所緣（境）空，三、自性空。「三昧空」，與上面三空中的觀空不同。這是就修空觀──三三昧的時候，在能觀的心上所現的空相說的。如十遍處觀，在觀青的時候，一切法皆青，觀黃時一切法皆黃，青黃等都是觀心上的觀境。這樣，空也是因空觀的觀想而空的。經上說種種法空，但依能觀的觀慧而觀之為空，於外境上不起執著而離戲論，所以名空，而實此種種法是不空的。這等於說：空是觀心想像所成的，不是法的本相。這樣，必執有不空的，不能達到也不會承認一切法空的了義教說。「所緣空」，與上說相反，是所緣的境界是空的，能觀心這才託所緣空境而觀見它是空。此所緣空，即必然是能觀不空，這與前三空中的觀空相近。不過，觀空約境隨觀心而轉移說，所緣空約所緣境無實說。龍樹曾評論道：「有人言：三三昧無相無作心數法名為空，空故能觀諸法空。有人言：外所緣色等諸法皆空，緣外空故名為空三昧。此中佛說，不以空三昧故空，亦不以所緣外色等諸法故空。......離是二邊說中道，所謂諸法因緣和合生，是和合法無有一定法故空。」

龍樹所明此──《般若經》中所說的「無有一定法故空」，即說一切法緣合而成，緣合即無定性，無定性即是空，此空即指無自性的畢竟空說。由此可知，中觀的空義，約緣起法的因果說，從緣起而知無自性，因無自性而知一切法畢竟皆空。若偏於三昧空或所緣空，專在認識論上說，不能即緣起知空，即不能達到一切法空的結論。

[^144]: 為定定＝為空空【宋】【元】【明】【宮】【石】。（大正25，581d，n.11）

[^145]: （1） ┌智慧淨 ┐.................................... 智空 ┐

│ ├相待不離，世間常法 │

淨 ┤所緣淨 ┘.................................... 境空 ├空

└實相本淨─離緣離智.....................
離上二邊說中道─緣生無性，本來空寂 ┘

（印順法師，《大智度論筆記》［B023］p.155）

（2）空：非境空，非智空；緣生無性，假名畢竟空。（印順法師，《大智度論筆記》［E015］p.312）

[^146]: 空＋（相）【宋】【元】【明】【宮】。（大正25，581d，n.13）

[^147]: 空之異名。（印順法師，《大智度論筆記》［E015］p.312）

[^148]: 色等如即是正觀。（印順法師，《大智度論筆記》［E022］p.320）

[^149]: （1）真如：不離色，不即色。（印順法師，《大智度論筆記》［E008］p.300）

（2）色如，非是色，非離色。（印順法師，《大智度論筆記》［E022］p.320）

[^150]: 住＝惡【石】。（大正25，581d，n.14）

[^151]: 畜＝眾【宋】【宮】。（大正25，581d，n.15）

[^152]: （1）《中阿含經》卷39（155經）《須達哆經》：「居士！若梵志隨藍行如是大施，若復有施滿閻浮場凡夫食者，此於彼施為最勝也。居士！若梵志隨藍行如是大施，及施滿閻浮場凡夫人食，若復有施一須陀洹食者，此於彼施最為勝也。居士！若梵志隨藍行如是大施，及施滿閻浮場凡夫人食，施百須陀洹食，若復有施一斯陀含食者，此於彼施為最勝也。居士！若梵志隨藍行如是大施，及施滿閻浮場凡夫人食，施百須陀洹、百斯陀含食，若復有施一阿那含食者，此於彼施為最勝也。居士！若梵志隨藍行如是大施，及施滿閻浮場凡夫人食，施百須陀洹、百斯陀含、百阿那含食，若復有施一阿羅訶食者，此於彼施為最勝也。

居士！若梵志隨藍行如是大施，及施滿閻浮場凡夫人食，施百須陀洹、百斯陀含、百阿那含、百阿羅訶食，若復有施一辟支佛食者，此於彼施為最勝也。居士！若梵志隨藍行如是大施，及施滿閻浮場凡夫人食，施百須陀洹、百斯陀含、百阿那含、百阿羅訶、百辟支佛食，若復有施一如來、無所著、等正覺食者，此於彼施為最勝也。居士！若梵志隨藍行如是大施，及施滿閻浮場凡夫人食，施百須陀洹、百斯陀含、百阿那含、百阿羅訶、百辟支佛食，若有作房舍，施四方比丘眾者，此於彼施為最勝也。」（大正1，677b21-c17）

（2）依施主報分大小。（印順法師，《大智度論筆記》［E022］p.320）

[^153]: 實相有淺有深。（印順法師，《大智度論筆記》［E022］p.320）

[^154]: 一念因＝念一日【宋】【元】【明】。（大正25，582d，n.1）

[^155]: 軟＝濡【宋】【元】【明】【宮】。（大正25，582d，n.3）

[^156]: 差（ㄔㄞˋ）：病除。《方言》第三："差，愈也。南楚
病愈者謂之差。"（《漢語大詞典》（二），p.973）

[^157]: （1）曰＝日【宋】【元】【明】【宮】＊
\[＊1\]。（大正25，582d，n.4）

（2）《大正藏》原作「曰」，今依【宋】【元】【明】【宮】作「日」。

[^158]: （1） ┌有行五度──久久乃成。

二種菩薩 ┴有行般若──疾得成佛。
（印順法師，《大智度論筆記》〔B028〕p.167）

（2）成佛遲速：或久久成，或疾得。（印順法師，《大智度論筆記》［E003］p.289）

[^159]: （1）曰＝日【宋】【元】【明】【宮】＊
\[＊1\]。（大正25，582d，n.4）

（2）《大正藏》原作「曰」，今依【宋】【元】【明】【宮】作「日」。

[^160]: 於＋（汝）【宋】【元】【明】【宮】【石】。（大正25，582d，n.6）

[^161]: 〔行〕－【宋】【元】【明】【宮】。（大正25，582d，n.8）

[^162]: 《大般若波羅蜜多經》卷450〈55
甚深義品〉：「所以者何？善現！若菩薩摩訶薩不遠離般若波羅蜜多，於一切智智而有退轉無有是處。若菩薩摩訶薩遠離般若波羅蜜多，於一切智智而有退轉斯有是處。是故，善現！若菩薩摩訶薩欲得無上正等菩提，常應不離甚深般若波羅蜜多。」（大正7，270c17-22）

[^163]: 正回向：遠離般若不名回向。（印順法師，《大智度論筆記》〔E012〕p.307）

[^164]: （是）＋阿【宋】【元】【明】【宮】。（大正25，582d，n.10）

[^165]: 《大般若波羅蜜多經》卷450〈55 甚深義品〉：

爾時，具壽善現白佛言：「世尊！如佛所說，諸行皆是分別所作，從妄想生都非實有。以何因緣是諸菩薩摩訶薩等行財施等獲福無數無量無邊？世尊！分別所作財施等福應不能起真實正見，不能趣入正性離生，不能得預流果、或一來果、或不還果、或阿羅漢果、或獨覺菩提，亦不能得所求無上正等菩提。」（大正7，271a27-b4）

[^166]: 依他起空。（印順法師，《大智度論筆記》［E015］p.312）

[^167]: 《大般若波羅蜜多經》卷450〈55
甚深義品〉：「善現！諸菩薩摩訶薩行深般若波羅蜜多，知一切種分別所作財施等法空無所有，虛妄不實。所以者何？善現！我說一切分別所作財施等法無不皆空性相非有，是虛妄非堅實。何以故？善現！諸菩薩摩訶薩善學內空乃至善學無性自性空，如佛所說而通達故。善現！是菩薩摩訶薩安住空已，如如觀察分別所作財施等福空無所有，虛妄不實，如是如是能不遠離甚深般若波羅蜜多。」（大正7，271b9-17）

[^168]: 不＋（遠）【宋】【元】【明】【宮】【石】。（大正25，583d，n.2）

[^169]: 《大般若波羅蜜多經》卷450〈55
甚深義品〉：「如如不離甚深般若波羅蜜多，如是如是獲福無數無量無邊，由此因緣起實正見，亦能趣入正性離生乃至能證所求無上正等菩提。」（大正7，271b17-20）

[^170]: 《大般若波羅蜜多經》卷450〈55 甚深義品〉：

佛告善現：「言無數者，數不可得，不可數在有為界中，不可數在無為界中。言無量者，量不可得，不可量在過去法中，不可量在未來法中，不可量在現在法中。言無邊者，邊不可得，不可測度彼邊際故。」（大正7，271b22-26）

[^171]: 《大般若波羅蜜多經》卷450〈55 甚深義品〉：

佛告善現：「色自性空故亦說無數、無量、無邊，受、想、行、識自性空故亦說無數、無量、無邊。」（大正7，271c3-5）

[^172]: 《大般若波羅蜜多經》卷450〈55 甚深義品〉：

善現對曰：「佛雖常說一切法皆自性空，而我亦已了，而諸有情不知、見、覺，故我今者復作是問。」（大正7，271c8-10）

[^173]: 《大般若波羅蜜多經》卷450〈55
甚深義品〉：「世尊！一切法自性空即是無盡，亦是無數，亦是無量，亦是無邊。世尊！一切法自性空中，盡不可得、數不可得、量不可得，邊不可得，由此因緣無盡、無數、無量、無邊，若義若文俱無差別。」（大正7，271c10-14）

[^174]: 想＝相【宋】【元】【明】【宮】。（大正25，583d，n.3）

[^175]: 《大般若波羅蜜多經》卷450〈55 甚深義品〉：

佛告善現：「如是！如是！如汝所說。無盡、無數、無量、無邊，若義若文俱無差別，皆共顯了諸法空故。善現！一切法空皆不可說，如來方便說為無盡，或說無數，或說無量，或說無邊，或說為空，或說無相，或說無願，或說無作，或說無生，或說無滅，或說離染，或說寂滅，或說涅槃，或說真如，或說實際，如是等義皆是如來方便演說。」（大正7，271c14-22）

[^176]: 《大般若波羅蜜多經》卷450〈55 甚深義品〉：

爾時，善現復白佛言：「世尊！甚奇方便善巧諸法實相不可宣說，而為有情方便顯示。世尊！如我解佛所說義者，一切法性皆不可說。」

佛告善現：「如是！如是！一切法性皆不可說。何以故？一切法性皆畢竟空，無能宣說畢竟空者。」（大正7，271c22-27）

[^177]: 《大般若波羅蜜多經》卷450〈55 甚深義品〉：

佛告善現：「如是！如是！不可說義無增無減，六波羅蜜多亦無增無減，乃至一切智、道相智、一切相智亦無增無減。不可說義無所有，六波羅蜜多亦無所有，乃至一切智、道相智、一切相智亦無所有。善現！諸菩薩摩訶薩修行般若波羅蜜多，安住般若波羅蜜多，方便善巧，不作是念：『我於般若波羅蜜多乃至布施波羅蜜多若增若減。』但作是念：『唯有名想謂為般若波羅蜜多乃至布施波羅蜜多。』善現！是菩薩摩訶薩修行布施波羅蜜多時，持此布施波羅蜜多俱行作意，并依此起心及善根，與諸有情平等共有迴向無上正等菩提，如佛無上正等菩提微妙甚深而起迴向。如是乃至修行般若波羅蜜多時，持此般若波羅蜜多俱行作意，并依此起心及善根，與諸有情平等共有迴向無上正等菩提，如佛無上正等菩提微妙甚深而起迴向，由此迴向巧方便力證得無上正等菩提。」（大正7，272a17-b6）

[^178]: 切＝世【宋】【宮】。（大正25，583d，n.7）

[^179]: 無上菩提：即一切法如相。（印順法師，《大智度論筆記》〔E001〕p.285）

[^180]: 《大般若波羅蜜多經》卷450〈55
甚深義品〉：「善現！一切真如無增無減故諸佛無上正等菩提亦無增無減。善現！諸菩薩摩訶薩不離般若波羅蜜多，常樂安住諸法真如，都不見法有增有減。由此因緣不可說義無增無減，布施波羅蜜多亦無增無減，淨戒、安忍、精進、靜慮、般若波羅蜜多亦無增無減，乃至一切智亦無增無減，道相智、一切相智亦無增無減。不可說義無所有，六波羅蜜多亦無所有，乃至一切智、道相智、一切相智亦無所有。善現！諸菩薩摩訶薩依止無增減、無所有為方便，修行般若波羅蜜多，由此為門集諸功德，便證無上正等菩提。」（大正7，272c13-24）

[^181]: （財施章）夾註＝（施財竟）夾註【宋】【元】【宮】，＝（施財竟）本文【明】，＝（財施竟）夾註【石】。（大正25，583d，n.9）

[^182]: （巧）＋學【宋】【元】【明】【宮】【石】。（大正25，584d，n.1）

[^183]: 「十八空」義，參見《大智度論》卷31〈1
序品〉（大正25，285b6-296b2）。

[^184]: 不著一邊之行。（印順法師，《大智度論筆記》［E001］p.285）

[^185]: 邊＋（亦）【宋】【元】【明】【宮】。（大正25，584d，n.2）

[^186]: 眾＝陰【石】。（大正25，584d，n.3）

[^187]: 空之異名。（印順法師，《大智度論筆記》［E015］p.312）

[^188]: 無數、無量、無邊。（印順法師，《大智度論筆記》［E008］p.301）

[^189]: 〔不〕－【元】【明】【石】。（大正25，584d，n.4）

[^190]: 方便說法。（印順法師，《大智度論筆記》［E022］p.320）

[^191]: 實相：不墮有為無為中。（印順法師，《大智度論筆記》［E001］p.284）

[^192]: 〔故〕－【宋】【元】【明】【宮】。（大正25，584d，n.7）

[^193]: 〔我〕－【宮】。（大正25，584d，n.9）

[^194]: 謂＝諸【宋】【元】【明】【宮】，〔謂〕－【石】。（大正25，584d，n.10）

[^195]: 無上菩提即諸法如。（印順法師，《大智度論筆記》［E008］p.301）

[^196]: 〔即是〕－【宋】【元】【明】【宮】。（大正25，584d，n.11）

[^197]: 壞＝增【石】。（大正25，584d，n.13）