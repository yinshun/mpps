 ^lun-027-1

「大慈、大悲」者，四無量心[^2]中已分別，今當更略說。 ^lun-027-2

大慈，與一切眾生樂；大悲，拔一切眾生苦。 ^lun-027-3

大慈，以喜樂因緣與眾生；大悲，以離苦因緣與眾生。 ^lun-027-4

譬如有人，諸子繫在牢獄，當受大罪[^3]。其父慈惻[^4]，以若干方便，令得免苦，是大悲；得離苦已，以五所欲給與諸子，是大慈。 ^lun-027-5

如是等種種差別。 ^lun-027-6

問曰：大慈、大悲如是，何等是小慈、小悲，因此小而名為大？ ^lun-027-7

答曰： ^lun-027-8

四無量心中慈、悲名為小，此中十八不共法次第說大慈悲名為大。 ^lun-027-9

復次，諸佛心中慈悲名為大，餘人心中名為小。 ^lun-027-10

問曰：若爾者，何以言「菩薩行大慈、大悲」？ ^lun-027-11

`756`答曰：菩薩大慈者，於佛為小，於二乘為大，此是假名為大；佛大慈、大悲，真實最大。 ^lun-027-12

復次，小慈，但心念與眾生樂，實無樂事；小悲，名觀眾生種種身苦心苦，憐愍而已，不能令脫。 ^lun-027-13

大慈者，念（256c）令眾生得樂，亦與樂事；大悲，憐愍眾生苦，亦能令脫苦。 ^lun-027-14

復次，凡夫人、聲聞、辟支佛、菩薩慈悲名為小，諸佛慈悲乃名為大。 ^lun-027-15

復次，大慈，從大人心中生，十力、四無所畏、四無礙智、十八不共法大法中出；能破三惡道大苦，能與三種大樂──天樂、人樂、涅槃樂。 ^lun-027-16

復次，是大慈遍滿十方三世眾生，乃至昆[^5]虫[^6]，[^7]慈徹骨髓，心不捨離。 ^lun-027-17

若[^8]三千大千世界眾生墮三惡道，若人一一皆代受其苦，得脫苦已，以五所[^9]欲樂、禪定樂、世間最上樂自恣與之，皆令滿足，比佛慈悲，千萬分中不及一分。何以故？世間樂欺誑不實、不離生死故。 ^lun-027-18

問曰：法在佛心中一切皆大，何以故但說慈悲為大？ ^lun-027-19

答曰：佛所有功德法應皆大故。 ^lun-027-20

問曰：若爾者，何以但說慈悲為大？ ^lun-027-21

答曰： ^lun-027-22

慈悲是佛道之根本。所以者何？菩薩見眾生老病死苦、身苦心苦、今世後世苦等諸苦所惱，生大慈悲，救如是苦，然後發心求阿耨多羅三藐三菩提；亦以大慈悲力故，於無量阿僧祇世生死中，心不厭沒；以大慈悲力故，久應得涅槃而不取證。以是故，一切諸佛法中，慈悲為大；若無大慈大悲，便早入涅槃。 ^lun-027-23

復次，得佛道時，成就無量甚深禪定、解脫、諸三昧，生清淨樂，棄捨不受；入聚落城邑中，種種譬喻、因緣說法；變化其身，無量音聲，將迎[^11]一切，忍諸眾生罵詈誹`757`謗，乃至自作伎[^12]樂，皆是大慈、大悲力。 ^lun-027-24

復次，大慈、大悲──「大」名非佛所作，眾生名之；譬如師子大力，不自言力大，皆是眾獸名之。眾生聞佛（257a）種種妙法，知佛為祐利眾生故，於無量阿僧祇劫難行能行；眾生聞見是事，而名此法為「大慈、大悲」。 ^lun-027-25

譬如一人，有二親友，以罪事因緣故，繫之囹圄[^13]。一人供給所須，一人代死。眾人言：「能代死者，是為大慈悲。」佛亦如是，世世為一切眾生[^14]，頭目髓腦盡以布施[^15]；眾生聞見是事，即共名之為「大慈、大悲」。 ^lun-027-26

如尸毘[^16]王，為救鴿故，盡以身肉代之，猶不與鴿等；復以手攀稱[^17]，欲以身代之。是時地為六種震[^18]動，海水波蕩[^19]，諸天香華供養於王。眾生稱言：「為一小鳥所感乃爾，真是大慈、大悲！」[^20]佛因眾生所名，故言「大慈、大悲」。如是等無量本生，是中悉應廣說。 ^lun-027-27

問曰：禪定等諸餘功德，人不知故，不名為大；智慧說法等，能令人得道，何以不稱言「大」？ ^lun-027-28

答曰： ^lun-027-29

佛智慧所能，無有遍知者；大慈、大悲故，世世不惜身命，捨禪定樂，救護眾生，人皆知之。於佛智慧，可比類知，不能了了知；慈悲心眼見、耳聞，處處變化大師子吼，是故可知。 ^lun-027-30

復次，佛智慧細妙，諸菩薩、舍利弗等尚不能知，何況餘人！慈悲相可眼見、耳聞故，人能信受；智慧深妙，不可測知。 ^lun-027-31

復次，是大慈、大悲，一切眾生所愛樂；譬如美藥，人所樂服。智慧如服苦藥，人多不樂；人多樂故，稱慈悲為大。 ^lun-027-32

復次，智慧者，得道人乃能信受；大慈悲相，一切雜類皆能生信。如見像、若聞說，皆能信受，多所饒益故，名為大慈、大悲。 ^lun-027-33

復次，大智慧名捨相、遠離相，大慈大[^21]悲為憐愍利益相。是憐愍（257b）利益法，一切眾生所愛樂，以是故名為大。 ^lun-027-34

是大慈、大悲，如《持心經》[^22]中說：大慈、大悲有三十二種，於眾生中行。 ^lun-027-35

是大慈、大悲攝、相、緣，如四無量心說。[^23] ^lun-027-36

復次，佛大慈大悲等功德，不應一切如迦旃延法中分別求其相。上諸論議師，雖用迦旃延法分別顯示，不應盡信受。所以者何？ ^lun-027-37

迦旃延說：「大慈大悲，一切智慧，是有漏法、繫法、世間法。」[^24] ^lun-027-38

是事不爾。何以故？「大慈、大悲」名為一切佛法之根本，云何言「是有漏法、繫法、世間法」？ ^lun-027-39

因論生論：外人難「大慈悲雖是佛法根本，如淤泥中生蓮花，應是有漏」 ^lun-027-40

問曰：大慈悲雖是佛法根本，故是有漏。如淤泥中生蓮華，不得言泥亦應妙；大慈大悲亦如是，雖是佛法根本，不應是無漏！ ^lun-027-41

答曰： ^lun-027-42

菩薩未得佛時，大慈悲若言有漏，其失猶可。 ^lun-027-43

今佛得無礙解脫智故，一切諸法皆清淨，一切煩惱及習盡。 ^lun-027-44

聲聞、辟支佛，不得無礙解脫智故，煩惱習不盡，處處中疑不斷故，心應有漏；諸佛無是事，何以故說佛大慈悲應是有漏？ ^lun-027-45

問曰：我不敢不敬佛，以慈悲心為眾生故生，應是有漏。 ^lun-027-46

答曰： ^lun-027-47

諸佛力勢不可思議，諸聲聞、辟支佛不能離眾生想而生慈悲，諸佛能離眾生想而生慈悲。所以者何？ ^lun-027-48

如諸阿羅漢、辟支佛，十方眾生相不可得，而取眾生相生慈悲； ^lun-027-49

今諸佛十方求眾生不可得，亦不取眾生相而能生慈悲。如《無盡意經》[^26]中說，有三種慈悲：眾生緣、法緣、無緣。[^27] ^lun-027-50

復次，一切眾生中，唯佛盡行不誑法；若佛於眾生中取相而行慈悲心，不名行不誑法。何以故？眾生畢竟不可得故。 ^lun-027-51

聲聞、辟支佛，不（257c）名為盡行不誑法；故聲聞、辟支佛，於眾生、於法，若取相、若不取相，不應難，不悉行不誑法故。 ^lun-027-52

因論生論：釋「無漏智不能悉緣一切法故，一切智應是有漏」疑 ^lun-027-53

一切智能斷一切諸漏，能從一切有漏法中出，能作無漏因緣，是法云何自是有漏？ ^lun-027-54

問曰：無漏智各各有所緣，無有能悉緣一切法者，唯有世俗智能緣一切法[^28]。以是故說一切智是有漏相。 ^lun-027-55

答曰： ^lun-027-56

汝法中有是說，非佛法中所說。如人自持斗入市，不與官斗相應，無人用者；汝亦如是，自用汝法，不與佛法相應，無人用者。無漏智慧，何以故不能緣一切法？有漏智是假名虛誑，勢力少故，不應真實緣一切法。汝法中自說能緣一切法！ ^lun-027-57

復次，是聲聞法中十智，摩訶衍法中有十一智，名為「如實相[^29]智」。[^30]是十智入是如實智中，都為一智，所謂無漏智；如十方水入大海水中，都為一味。 ^lun-027-58

是大慈、大悲，佛三昧王三昧[^31]、師子遊戲三昧[^32]所攝。 ^lun-027-59

如是略說大慈、大悲義。 ^lun-027-60

^〔釋「道慧、道種慧、一切智、一切種智、斷煩惱習」〕 ^lun-027-61

`761` ^lun-027-62

道名一道，一向趣涅槃，於善法中一心不放逸，道隨身[^36]念。 ^lun-027-63

道復有二道：惡道、善道；世間道、出世間道；定道、慧道；有漏道、無漏道；見道、修道；學道、無學道；信行道、法行道；向道、果道；無礙道、解脫道；信解[^37]道、見得道；[^38]慧解脫道、俱解脫道──如是無量二道門。 ^lun-027-64

復有三道：地獄道、畜生道、餓鬼道。 ^lun-027-65

三種地獄：熱地獄、寒地獄、黑闇地獄[^39]。 ^lun-027-66

三種畜生道：地行、水行、空行。 ^lun-027-67

三種鬼道：（258a）餓鬼、食不淨鬼、神鬼[^40]。 ^lun-027-68

三種善道：人道、天道、涅槃道。 ^lun-027-69

人有三種：作罪者、作福者、求涅槃者。 ^lun-027-70

復有三種人：受欲行惡者、受欲不行惡者、不受欲不行惡者。 ^lun-027-71

天有三種：欲天、色天、無色天。 ^lun-027-72

涅槃道有三種：聲聞道、辟支佛道、佛道。 ^lun-027-73

聲聞道有三種：學道、無學道、非學非無學道。 ^lun-027-74

辟支佛道亦如是。 ^lun-027-75

佛道有三種：波羅蜜道、方便道、淨世界道。 ^lun-027-76

佛復有三道：初發意道、行諸善道、成就眾生道。 ^lun-027-77

復有三道：戒道、定道、慧道。 ^lun-027-78

如是等無量三道門。 ^lun-027-79

復有四種道：凡夫道、聲聞道、辟支佛道、佛道。 ^lun-027-80

復有四種道：聲聞道、辟支佛道、菩薩道、佛道。 ^lun-027-81

聲聞道有四種：苦道、集道、滅道、道道。 ^lun-027-82

復有四沙門果道。 ^lun-027-83

復有四種道：觀身實相道，觀受、心、法實相道[^41]。 ^lun-027-84

復有四種道：為斷未生惡不善令不生道、為斷已[^42]生惡令疾滅道、為未生善法令生道、為已生善法令增長道。[^43] ^lun-027-85

復有四種道：欲增上道、精進增上道、心增上道、慧增上道。[^44] ^lun-027-86

復有四聖種道：不擇衣、食、臥具、醫[^45]藥，樂斷苦修定。[^46] ^lun-027-87

復有四行道：苦難道、苦易道、樂難道、樂易道。[^47] ^lun-027-88

復有四修道：一、為今世樂修道，二、生死智修道，三、為漏盡故修道，四、分別慧修道。[^48] ^lun-027-89

復有四天道，所謂四禪。 ^lun-027-90

復有四種道：天道、梵道、聖道、佛道。 ^lun-027-91

如是等無量四道門。 ^lun-027-92

復有五種道：地獄道、畜生、餓鬼、人、天道。 ^lun-027-93

復有五無學眾道：無學戒眾道，乃至無學解脫知見眾道。[^49] ^lun-027-94

復有五種淨居天道。[^50] ^lun-027-95

復有五治[^51]道[^52]。 ^lun-027-96

復有五如法語道。 ^lun-027-97

復有五非法語道。[^53] ^lun-027-98

復有五道：凡夫道、聲聞道、辟支佛道、菩薩道、佛道。 ^lun-027-99

復（258b）有五道：分別色法道、分別心法道、分別心數道、分別心不相應行道、分別無為法道。 ^lun-027-100

復有五種道：苦諦所斷道、集諦所斷道、滅諦所斷道、道諦所斷道、思惟所斷道。 ^lun-027-101

如是等無量五法道門。 ^lun-027-102

復有六種道：地獄道、畜生、餓鬼、人、天、阿修羅道。 ^lun-027-103

復有捨六塵[^54]道，復有六和合（舊云六種[^55]）道，[^56]六神通[^57]道，六種阿羅漢[^58]道，六地`764`修[^59]道，六定[^60]道，六波羅蜜道──一一波羅蜜各各有六道。[^61] ^lun-027-104

如是等無量六道門。 ^lun-027-105

復有七道：七覺意[^62]道，七地無漏[^63]道，七想定[^64]道，七淨[^65]道，七善人[^66]道，七財福[^67]道`765`，七法福[^68]道，七助定[^69]道。 ^lun-027-106

如是等無量七道門。 ^lun-027-107

復有八道：八正道[^70]，八解脫[^71]道，八背捨[^72]道。 ^lun-027-108

如是等無量八道門。 ^lun-027-109

復有九道：九次第[^73]道，九地無漏[^74]道，九見斷[^75]道，九阿羅漢[^76]道，九菩薩道──所謂六波羅蜜、方便、成就眾生、淨佛世界。 ^lun-027-110

`766`如是等無量九道門。 ^lun-027-111

復有十道，所謂十無學道[^77]，十想[^78]道，十智[^79]道，十一切處[^80]道，十不善道，十善道[^81]。 ^lun-027-112

乃至一百六十二道[^82]。 ^lun-027-113

如是等無量道門。如[^83]是諸道，盡知、遍知，是為道種慧。 ^lun-027-114

問曰：般若波羅蜜是菩薩第一道，一相，所謂無相，[^84]何以說是種種道？[^85] ^lun-027-115

答曰： ^lun-027-116

是道皆入一道中，所謂諸法實相。初學有種種別，後皆同一，無有差別；譬如劫盡燒時，一切所有，皆同虛空。 ^lun-027-117

復次，為引導眾生故，菩薩分別說是種種道，所謂世間道、出世間道等。 ^lun-027-118

問曰：云何菩薩住一相無相中，而分別是世間道[^86]、是出世間道？ ^lun-027-119

答曰： ^lun-027-120

「世間」名但從顛倒憶想、虛誑二法生，如幻、如夢、如轉火輪，凡夫人強以為世間；是世間皆從虛妄中來，今亦（258c）虛妄本亦虛妄，其實無生無作，但從內外六情、六塵和合因緣生，隨凡夫所著故，為說世間；是世間種種邪見羅網，如亂系[^87]相著，常往來生死中──如是知世間。 ^lun-027-121

何等是「出世間道」？如實知世間，即是出世間道。所以者何？智者求世間、出世間，二事不可得；若不可得，當知假名為世間、出世間。[^89] ^lun-027-122

但為破世間故，說出世間，世間相即是出世間，更無所復有。所以者何？ ^lun-027-123

世間相不可得，是出世間；是世間[^90]相常空，世間法定相不可得故。如是行者不得世間，亦不著出世間。 ^lun-027-124

若不得世間，亦不著出世間，愛、慢破故，不共世間諍。何以故？行者久知世間空、無所有、虛誑故，不作憶想分別。 ^lun-027-125

世間名五眾，五眾相，假令十方諸佛求之亦不可得──無來處、無住處、亦無去處。若不得五眾來、住、去相，即是出世間。 ^lun-027-126

行者爾時觀是世間、出世間，實不可見──不見世間與出世間合，亦不見出世間與世間合；離世間亦不見出世間，離出世間亦不見世間。如是則不生二識，所謂世[^91]間、出世間。 ^lun-027-127

若捨世間，不受出世間，是名「出世間」。 ^lun-027-128

若菩薩能如是知，則能為眾生分別世間出世間道、有漏無漏一切諸道，亦如是入一相，是名道種慧。 ^lun-027-129

 ^lun-027-130

問曰：一切智、一切種智，有何差別？ ^lun-027-131

答曰： ^lun-027-132

有人言：無差別；或時言一切智，或時言一切種智。 ^lun-027-133

有人言：總相是一切智，（259a）別相是一切種智。 ^lun-027-134

因是一切智，果是一切種智。 ^lun-027-135

略說一切智，廣說一切種智。[^92] ^lun-027-136

一切智者，總破一切法中無明闇；一切種智者，觀種種法門破諸無明。 ^lun-027-137

一切智，譬如說四諦；一切種智，譬如說四諦義。 ^lun-027-138

一切智者，如說苦諦；一切種智者，如說八苦相。 ^lun-027-139

一切智者，如說生苦；一切種智者，如說種種眾生處處受[^93]生。 ^lun-027-140

復次，「一切法」名眼色乃至意法，是諸阿羅漢、辟支佛亦能總相知無常、苦、空、無我等[^94]──知是十二入故，名為「一切智」。 ^lun-027-141

聲聞、辟支佛尚不能盡別相知一眾生生處好醜、事業多少；未來、現在世亦如是，何況一切眾生！如一閻浮提中金名字，尚不能知，何況三千大千世界，於一物中種種名字！若天語、若龍語，如是等種種語言名金，尚不能知，何況能知金因緣生處，好惡、貴賤，因而得福、因而得罪、因而得道！如是現事尚不能知，何況心心數法，所謂禪定、智慧等諸法！ ^lun-027-142

佛盡知諸法總相、別相故，名為「一切種智」。 ^lun-027-143

復次，後品[^95]中佛自說：「^一切智是聲聞、辟支佛事，道智是諸菩薩事，一切種智是佛事。」聲聞、辟支佛但有總一切智，無有一切種智。 ^lun-027-144

復次，聲聞、辟支佛雖於別相有分而不能盡知，故總相[^97]受名。 ^lun-027-145

佛一切智、一切種智，皆是真實。 ^lun-027-146

聲聞、辟支佛但有名字一切智；譬如晝[^98]燈[^99]，但有燈名，無有燈用。如聲聞、辟支佛，若有人問難，或時不能悉答，不能斷疑──如佛三問舍利弗而不能答[^100]。若有一切智，云何不能答？以（259b）是故，但有一切智名，勝於凡夫，無有實也。 ^lun-027-147

是故佛是實一切智、一切種智。有如是無量名字，或時名佛為「一切智人」，或時名為「一切種智人」。 ^lun-027-148

如是等略說一切智、一切種智種種差別。 ^lun-027-149

問曰：如《經》中說：「^行六波羅蜜、三十七品、十力、四無所畏等諸法，得一切智。」[^101]何以故此中說但用道種智得一切智？ ^lun-027-150

答曰： ^lun-027-151

汝所說六波羅蜜等即是「道」；知是道、行是道，得一切智，何所疑？ ^lun-027-152

復次，初發心乃至坐道場，於其中間一切善法，盡名為「道」；此道中分別思惟而行，是名「道智」。如此經後說：「^道智是菩薩事。」 ^lun-027-153

問曰：佛道事已備故，不名道智；阿羅漢、辟支佛諸功德未備，何以不名道智？ ^lun-027-154

`770`答曰： ^lun-027-155

阿羅漢、辟支佛道，自於所行亦辦，是故不名道智，「道」是行相故。 ^lun-027-156

復次，此經中說聲聞、辟支佛，聲聞中不[^103]攝三道故此中[^104]不說[^105]。 ^lun-027-157

佛道大故，名為道智；聲聞、辟支佛道小故，不名道智。 ^lun-027-158

復次，菩薩摩訶薩自行道，亦示眾生各各所行道。 ^lun-027-159

以是故說名「菩薩行道智得一切智」。 ^lun-027-160

問曰：何等是一切智所知一切法？ ^lun-027-161

答曰： ^lun-027-162

如佛告諸比丘：「^為汝說一切法。何等是一切法？所謂眼色、耳聲、鼻香、舌味、身觸、意法──是十二入名一切法。」[^106] ^lun-027-163

復有一切法，所謂名、色。如《佛說利眾經》[^107]中偈： ^lun-027-164

「^若欲求真觀，但有名與色；若欲審實知，亦當知名色。[^108] ^lun-027-165

雖[^109]癡心多想，分別於諸法，更無有異事，出於名色者。」 ^lun-027-166

`771`復次，一切法，所謂色、無色法，可見、不可見，有（259c）對、無對，有漏、無漏，有為、無為，心、非心，心相應、非心相應，共心生、不共心生，隨心行、不隨心行，從心因、不從心因──如是等無量二法門攝一切法，如《阿毘曇•攝法品》[^110]中說。 ^lun-027-167

復次，一切法，所謂善法、不善法、無記法；見諦所斷、思惟所斷、不斷法；有報法、無報法、非有報非無報法──如是等無量三法門攝一切法。 ^lun-027-168

復次，一切法，所謂過去法、未來法、現在法、非過去未來現在法；欲界繫法、色界繫法、無色界繫法、不繫法；從善因法、從不善因法、從無記因法、從非善非不善非無記因法；有緣緣法、無緣緣法、有緣緣亦無緣緣法、非有緣緣非無緣緣法──如是等無量四法門攝一切法。[^111] ^lun-027-169

復次，一切法，所謂色法、心法、心數法、心不相應諸行法、無為法；[^112]四諦及無記無為──如是等無量五法門攝一切法。 ^lun-027-170

復次，一切法，所謂五眾及無為；苦諦所斷法，集諦、滅諦、道諦、思惟所斷法，不斷法──如是等無量六法門攝一切法。 ^lun-027-171

七、八、九、十等諸法門。 ^lun-027-172

是阿毘曇分別義。[^113] ^lun-027-173

復次，一切法，所謂有法、無法，空法、實法，所緣法、能緣法，聚法、散法等。 ^lun-027-174

復次，一切法，所謂有法、無法、亦有亦無法，空法、實法、非空非實法，所緣法、能緣法、非所緣非能緣法。 ^lun-027-175

復次，一切法，所謂有法、無法、亦有亦無法、非有非無法； ^lun-027-176

空法、不空法、空不空法、非空非不空法； ^lun-027-177

生法、滅法、生滅法、非生非滅法； ^lun-027-178

不生不滅法、非不生非不滅法、不生不滅亦非不生非不滅法、非不生非不滅亦非不不生亦非不不滅法。 ^lun-027-179

復次，一切法，所謂有法、無法、有無法、非有（260a）非無法、捨是四句法。 ^lun-027-180

空不空，生滅，不生不滅──五句皆亦如是。 ^lun-027-181

如是等種種無量阿僧祇法門所攝諸法，以是無礙智慧盡遍知上諸法，名為一切智、一切種智。 ^lun-027-182

問曰：一切眾生皆求智慧，云何獨佛一人得一切智？ ^lun-027-183

答曰：佛於一切眾生中第一故，獨得一切智。如佛所說：「無足、二足、四足、多足，有色、無色，有想、無想、非有想非無想等一切眾生中，佛最第一。」[^114]譬如須彌山，於眾山中自然最第一；如四大中，火最有力，能照能燒；佛亦如是，於一切眾生中最第一故，得一切智。 ^lun-027-184

問曰：佛何以故於一切眾生中[^115]獨最第一？ ^lun-027-185

答曰： ^lun-027-186

如先答：「得一切智故。」 ^lun-027-187

今當更說：佛自利益亦利益他故，於眾生中最第一。 ^lun-027-188

如一切照中日為第一，一切人中轉輪聖王最第一，一切蓮華中青蓮華[^116]為第一，`773`一切陸生華須曼[^117]色第一，一切木香中牛頭栴[^118]檀為第一，一切珠中如意珠為第一，一切諸戒中聖戒為第一，一切解脫中不壞解脫為最[^119]第一，一切清淨中解脫為第一，一切諸諦[^120]中空觀為第一，一切諸法中涅槃為第一──如是等無量各各第一。 ^lun-027-189

佛亦如是，於一切眾生中最為第一[^121]故，獨得一切智。 ^lun-027-190

復次，佛從初發意，以大誓莊嚴，一切衰沒眾生欲拯濟故，盡遍行諸善道，無善不集，無苦不行，皆集一切諸佛功德。如是等種種無量因緣故，佛於一切眾生中獨第一。 ^lun-027-191

問曰：三世十方諸佛亦有是功德，何以故言佛獨第一？ ^lun-027-192

答曰：除諸佛，為餘眾生故言「佛獨第一」，諸佛（260b）第一[^122]功德[^123]。 ^lun-027-193

復次，薩婆若多（sarvajñatā）者：薩婆（sarva），秦[^124]言一切；若（jña），秦言智；多（tā），秦言相。[^125] ^lun-027-194

「一切」，如先說名色等諸法。 ^lun-027-195

佛知是一切法一相、異相，漏相、非漏相，作相、非作相等，一切法各各相、各各力、各各因緣、各各果報、各各性、各各得、各各失[^126]；一切智慧力故，一切世一切種盡遍解知。 ^lun-027-196

以是故說：「^欲以道種智具足得一切智，當習行般若波羅蜜！欲以一切智具足一切種智，當習行般若波羅蜜。」 ^lun-027-197

問曰：如佛得佛道時，以道智得具足一切智、一切種智；今何以言「以一切智得具足一切種智」？ ^lun-027-198

答曰：佛得道時，以道智雖具足得一切智、得具足[^127]一切種智，而未用一切種智；如大國王得位時，境土寶藏皆已得，但未開用。 ^lun-027-199

 ^lun-027-200

問曰：一心中得一切智、一切種智，斷一切煩惱習；今云何言「以一切智具足得一切種智，以一切種智斷煩惱習」？ ^lun-027-201

答曰： ^lun-027-202

實一切[^129]一時得。 ^lun-027-203

此中為令人信般若波羅蜜故，次第差[^130]品[^131]說；[^132]欲令眾生得清淨心，是故如是說。 ^lun-027-204

復次，雖一心中得，亦有初、中、後次第。如一心有三相，生因緣住，住因緣滅[^133]。又如心、心數法、不相應諸行及身業、口業。 ^lun-027-205

`775`以道智具足一切智，以一切智具足一切種智，以一切種智斷煩惱習亦如是。 ^lun-027-206

先說一切種智即是一切智，道智名金剛三昧[^134]；佛初[^135]心即是一切智、一切種智，是時煩惱習斷。[^136] ^lun-027-207

一切智、一切種智相，先已說[^137]。 ^lun-027-208

「斷一切煩惱（260c）習」者， ^lun-027-209

「煩惱」名略說則三毒，廣說則三界九十八使[^138]，是名「煩惱」。 ^lun-027-210

「煩惱習」[^139]名煩惱殘氣，若身業、口業不隨智慧，似從煩惱起；不知他心者，見其所起，生不淨心，是非實煩惱，久習煩惱故，起如是業。 ^lun-027-211

`776`譬如久鎖腳人，卒得解脫，行時雖無有鎖，猶有習在。 ^lun-027-212

如乳母衣，久故垢著，雖以淳灰淨浣，雖無有垢，垢氣猶在；衣如聖人心，垢如諸煩惱，雖以智慧水浣，煩惱垢[^140]氣猶在。 ^lun-027-213

如是[^141]諸餘賢聖雖能斷煩惱，不能斷習。 ^lun-027-214

如難陀[^142]婬欲習[^143]故，雖得阿羅漢道，於男女大眾中坐，眼先視女眾，而與言語說法。 ^lun-027-215

如舍利弗瞋習故，聞佛言舍利弗食不淨食，即便吐食，終不復受請[^144]。 ^lun-027-216

又舍利弗自說偈言：「^覆罪妄念人，無智而懈怠，終不欲令此，妄來近我住！」[^145] ^lun-027-217

如摩訶迦葉瞋習故，佛滅度後集法時，勅令阿難六[^146]突吉羅[^147]懺悔，而復自牽阿難手出：「^不共汝漏未盡不淨人集法。」[^148] ^lun-027-218

如畢陵迦婆蹉，常罵恒神為小婢。[^149] ^lun-027-219

如摩頭婆和[^150]吒跳[^151]戲習故，或時從衣枷[^152]踔[^153]上梁，從梁至枰[^154]，從枰至閣。 ^lun-027-220

`777`如憍梵鉢提牛業習故，常吐食而呞[^155]。[^156] ^lun-027-221

如是等諸聖人，雖漏盡而有煩惱習；[^157]如火焚薪已，灰炭猶在，火力薄故，不能令盡。 ^lun-027-222

若劫盡時火，燒三千大千世界無復遺餘，火力大故；佛一切智火亦如是，燒諸煩惱，無復殘習。 ^lun-027-223

如一婆羅門，以五百種惡口，眾中罵佛，佛無異色，亦無異心；此婆羅門心伏，還以五百種語讚佛，佛（261a）無喜色，亦無悅心[^158]──於此毀譽，心色無變。 ^lun-027-224

又復旃[^159]遮婆羅門女，帶杅[^160]謗佛，佛無慚色；事情既露，佛無悅色。[^161] ^lun-027-225

轉法輪時，讚美之聲滿於十方，心亦不高[^162]；孫陀利死，惡聲流布，心亦不下。[^163] ^lun-027-226

阿羅毘國土風寒，又多蒺䔧[^164]，佛於中坐臥，不以為苦；[^165]又在天上歡喜園中夏`778`安居時，坐劍婆石，柔軟清潔，如天綩綖[^166]，亦不以為樂。[^167] ^lun-027-227

受大天王跽[^168]奉天食，不以為美；毘蘭若國食馬麥，不以為惡。[^169] ^lun-027-228

諸大國王供奉上饌，不以為得；入薩羅聚落，空鉢而出，不以為失。[^170] ^lun-027-229

提婆達多於耆闍崛山，推石壓佛，佛亦不憎；是時羅睺羅敬心讚佛，佛亦不愛。 ^lun-027-230

阿闍貰[^171]縱諸醉象，欲令害佛，佛亦不畏；[^172]降伏狂象，王舍城人益加恭敬，持香華纓絡[^173]出供養佛，佛亦不喜。 ^lun-027-231

九十六種外道，一時和合議言：「我等亦皆是一切智人。」從舍婆提來，欲共佛論議。爾時，佛以神足從臍放光，光中皆有化佛；國王波斯匿亦命之令來，於其坐上尚不能得動，何況能得與佛論議！佛見一切外道賊來，心亦無退；破是外道，`779`諸天世人倍益恭敬供養，心亦不進。 ^lun-027-232

如是等種種因緣來欲毀佛，佛不可動；譬如真閻浮檀金，火燒不異，搥打磨斫，不敗不異。佛亦如是，經諸毀辱誹謗論議，不動不異。 ^lun-027-233

以是故知佛諸煩惱習都盡無餘。 ^lun-027-234

問曰：諸阿羅漢、辟支佛同用無漏智，斷諸煩惱，習何以有盡、不盡？ ^lun-027-235

答曰： ^lun-027-236

先已說：智慧力薄，如世間火；諸佛力大，如劫盡火。 ^lun-027-237

今當更答：聲聞、辟支佛集諸功德、智慧（261b）不久，或一世、二世、三世；佛智慧、功德，於無量阿僧祇劫廣修廣習，善法久熏故，於煩惱習無復餘氣。 ^lun-027-238

復次，佛於一切諸功德皆已攝盡故，乃至諸煩惱習氣永盡無餘。何以故？諸善法功德消諸煩惱故。諸阿羅漢於此功德不盡得故，但斷世間愛，直入涅槃。 ^lun-027-239

復次，佛斷結使智慧力[^174]甚利，用十力為大刀[^175]，以無礙智直過故，斷諸結使盡無復遺餘。 ^lun-027-240

譬如人有重罪，國王大瞋，誅其七世根本，令無遺餘；佛亦如是，於煩惱重賊，誅拔根本，令無遺餘。 ^lun-027-241

以是故說：「^欲以一切種智斷一切煩惱習，當習行般若波羅蜜。」 ^lun-027-242

問曰：但斷習？亦除煩惱？ ^lun-027-243

答曰： ^lun-027-244

有人言：斷煩惱及習俱盡，如先說：「習盡無餘。」 ^lun-027-245

阿羅漢、辟支佛但斷煩惱，不能斷習；菩薩斷一切煩惱及習，令盡無餘。 ^lun-027-246

有人言：佛久已[^177]遠欲。如佛說：「我見定光佛已來已離欲，以方便力故，現有生死、妻子眷屬。」 ^lun-027-247

有人言：從得無生法忍來，得諸法實相故，一切煩惱及習盡。 ^lun-027-248

有人言：佛從初發意來有煩惱，至坐道場，於後夜時，斷一切煩惱及習。 ^lun-027-249

問曰：如是種種說，何者為實？ ^lun-027-250

答曰： ^lun-027-251

皆是佛口所說故，無有不實。 ^lun-027-252

聲聞法中，佛以方便力故，現受人法，有生老病、寒熱、飢渴等。無人生而無煩惱者，是故佛亦應隨人法有煩惱，於樹王下，外先破魔軍，內滅結使賊；破外內賊故，成阿耨多羅三藐三菩提。人皆信受：「是人能為是事，我等亦當學習是事。」 ^lun-027-253

若言「久來無煩惱」，若「從然燈佛得無生法忍來[^178]斷煩（261c）惱盡」，[^179]是亦方便說，令諸菩薩歡喜故。若菩薩久已斷一切煩惱，成佛時復何所為？ ^lun-027-254

問曰：佛有種種事，斷結使是一事；餘有淨佛國土、成就眾生等未具，以具足眾事故名為佛。 ^lun-027-255

答曰：若爾者，佛言「斷結使是末後身」，人若都無結使，云何得生？ ^lun-027-256

問曰：從得無生法忍已來，常得法性生身[^180]變化不？ ^lun-027-257

答曰：化法，要有化主然後能化；若得無生法忍，斷一切結使，死時捨是肉身，無有實身，誰為變化？以是故知：得無生已來，不應盡結使[^181]。 ^lun-027-258

復次，聲聞人言「菩薩不斷結使，乃至坐道場然後斷」，是為大錯！何以故？ ^lun-027-259

汝法中說：「菩薩已滿三阿僧祇劫，後更有百劫中常得宿命智，自憶迦葉佛時作比丘，名欝多羅，修行佛法。」[^182]云何今六年苦行，修邪道法，日食一麻一米[^183]？[^184]後身菩薩一日尚不應謬，何況六年！ ^lun-027-260

瞋亦如是，從久遠世時作毒蛇，獵者生剝其皮，猶尚不瞋，云何最後身而瞋五人？[^185] ^lun-027-261

以是故，知聲聞人受佛義為錯。 ^lun-027-262

佛以方便力，欲破外道故，現六年苦行。 ^lun-027-263

汝言瞋五人者，是為方便，亦是瞋習，非煩惱也。 ^lun-027-264

今當如實說：菩薩得無生法忍[^186]，煩惱已盡；習氣未除故，因習氣受及法性生身，能自在化生。有大慈悲為眾生故，亦為滿本願故，還來世間具足成就餘殘佛法故；十地滿，坐道場，以無礙解脫力故，得一切智、一切種智，斷煩惱習。[^187] ^lun-027-265

摩訶衍人言「得無生法忍菩薩，一切煩惱及習都盡」，亦是錯！ ^lun-027-266

若都盡，與佛無異，亦不應受法性生身！（262a）以是故，菩薩得無生法忍，捨生身，得法性生身。 ^lun-027-267

若言「至坐道場，一切煩惱及習俱斷」，是語亦非！所以者何？ ^lun-027-268

若菩薩具有三毒者，云何能集無量佛法？譬如毒瓶，雖著甘露，皆不中食。 ^lun-027-269

菩薩集諸純淨功德，乃得作佛；若雜三毒，云何能具足清淨佛法？ ^lun-027-270

問曰：觀諸[^188]法實相及修悲心故，能令三毒薄[^189]，故能集清淨功德！ ^lun-027-271

答曰： ^lun-027-272

薄三毒，可得轉輪聖王、諸天王身；欲得佛功德身，無有是事！三毒斷、習未盡，可得集諸功德。 ^lun-027-273

復次，「薄」名如離欲人斷下地結，猶有上地煩惱。 ^lun-027-274

又如須陀洹見諦所斷結盡，思惟所斷[^190]未盡，是名為「薄」。如佛說：「^斷三結，薄婬怒癡，名為斯陀含。」[^191] ^lun-027-275

汝若言「薄」，應當是斷。 ^lun-027-276

以是故，「得無生法忍時斷煩惱，得佛時斷煩惱習」，是則實說。 ^lun-027-277

^〔釋「上菩薩位、過二乘地、住阿鞞跋致地」〕 ^lun-027-278

 ^lun-027-279

菩薩位者，無生法忍是。得此法忍，觀一切世間空，心無所著，住諸法實相中，不復染世間。 ^lun-027-280

復次，般舟般三昧[^193]是菩薩位。得是般舟般三昧，悉見現在十方諸佛，從諸佛聞法，斷諸疑網，是時菩薩心不動搖，是名「菩薩位」。 ^lun-027-281

復次，菩薩位者，具足六波羅蜜，生方便智，於諸法實相亦不住；[^194]自知自證，不隨他語，若魔作佛形來，心亦不惑。 ^lun-027-282

復次，入菩薩法位[^195]力故，得名阿鞞跋致菩薩。 ^lun-027-283

復次，菩薩摩訶薩入是法位中，不復墮凡夫數，名為得道人；[^196]一切世間事欲壞其心，不能令動；閉三惡（262b）趣門；墮諸菩薩數中，初生菩薩家[^197]，智慧清淨成熟[^198]。 ^lun-027-284

復次，住頂不墮，是名菩薩法位。[^199]如〈學品〉中說：「上位菩薩──不墮惡趣，不生下賤家，不墮聲聞、辟支佛地，亦不從頂墮。」[^200] ^lun-027-285

問曰：云何為頂墮？ ^lun-027-286

答曰：如須菩提語舍利弗：「^若菩薩摩訶薩無方便心行六波羅蜜，入空、無相、無作中，不能上菩薩位，亦[^202]不墮聲聞、辟支佛地，愛著諸功德法，於五眾無常、苦、空、無我取相心著，言是道、是[^203]非道，是應行、是不應行──如是等取相分別，是菩薩頂墮。」[^204] ^lun-027-287

何等是住頂？ ^lun-027-288

如上所說諸法愛斷，於愛斷法亦復不取，如「住頂義」中說：「^若菩薩摩訶薩行般若波羅蜜時，內空中不見外空，外空中不見內空，外空中不見內外空，內外空中不見外空；乃至無法有法空亦如是。」[^206] ^lun-027-289

復次，上位菩薩得無等等心，亦不自高，知心相真空，諸有無等戲論滅。[^207] ^lun-027-290

問曰：何以故聲聞法中名為「正位」，此菩薩法中位但名「位」？[^208] ^lun-027-291

答曰： ^lun-027-292

若言「正位」亦無咎。所以者何？若言「菩薩法位」，是則為正。 ^lun-027-293

聲聞法中但言「位」，不言「聲聞位」，以是故言「正位」。 ^lun-027-294

復次，學聲聞人，無大慈悲心、智慧[^209]不利故，未生厭心，多求諸法，生種種邪見疑悔。 ^lun-027-295

菩薩摩訶薩大慈愍一切故，多求度脫眾生老病死苦，不求分別種種戲論；譬如長者有一子，愛之甚重，其子得病，但求良藥能差病者，不求分別諸藥名字、取之時節、合和分數。以是故，諸菩薩從果觀十二因緣，不從因觀──見多者從因觀，愛多者從果觀。[^210] ^lun-027-296

諸聲聞人因邪[^211]位（262c）故有正位；[^212]菩薩邪位薄故，但名「菩薩位」。 ^lun-027-297

問曰：聲聞法中從苦法忍乃至道比忍[^214]，名為「正位」。如《經》中說：「^三惡道中不可得三事，所謂正位、聖果、漏盡。破戒、邪見、五逆罪等，亦如是。」 ^lun-027-298

從得何法，名為菩薩位？ ^lun-027-299

答曰： ^lun-027-300

發意、修行、大悲、方便具足，行是四法，得入菩薩位[^215]。如聲聞法中，先具說四種善根：煖法[^216]、頂法[^217]、忍法、世間第一法，然後入苦法忍正位。[^218] ^lun-027-301

問曰：修行皆攝四法，何以故差別為四？ ^lun-027-302

答曰： ^lun-027-303

初發意雖有修行，不久修故，不名「修行」；如在家雖終日不住，不名為「行」。 ^lun-027-304

復次，發意時，但有意願。 ^lun-027-305

行時造作，以財與人，受持禁戒，如是等行六波羅蜜，是名「修行」。 ^lun-027-306

修行已，以般若波羅蜜知諸法實相，以大悲心愍念眾生不知是諸法實相，染著世間虛誑法，受種種身苦、心苦，是更受「大悲」名故，不名「修行」。 ^lun-027-307

「方便」者，具足般若波羅蜜故，知諸法空；大悲心故，憐愍眾生──於是二法，以方便力不生染著。雖知諸法空，方便力故，亦不捨眾生；雖不捨眾生，亦知諸法實空。若於是二事等，即得入菩薩位；[^219]如聲聞人，於定慧二法等故，是時即得入正位。是法雖有行，更有餘名字，不名「修行」。 ^lun-027-308

從初發意乃至坐道場，於其中間所行皆名「修行」，小小差別，有異名字，為易解故。 ^lun-027-309

譬如有人初發阿耨多羅三藐三菩提意，欲度脫一切眾生老病死等身心諸苦，作大誓莊嚴；功德、慧明二事因緣故，所願皆滿──是二事有六分修行，名為六波羅蜜：布施、持戒、忍辱是功德分；精進、（263a）禪定、智慧是慧明分。[^220] ^lun-027-310

修行六波羅蜜，知是諸法相甚深微妙，難解難知，作是念：「眾生著三界諸法，以何因緣令眾生得是諸法相？當以具足諸功德、清淨智慧，成就佛身三十二相、八十隨形好，光明具足、神通無量，以十力、四無所畏、十八不共法、四無礙智，觀應可度者，說法開化。」 ^lun-027-311

譬如金翅鳥王[^221]，普觀諸龍，命應盡者，以翅摶[^222]海，令水兩闢，取而食之。佛亦如是，以佛眼觀十方世界五道眾生，誰應得度，初現神足，次為示其心趣──以此二事，除三障礙[^223]而為說法，拔三界眾生。[^224]得佛力無量神通，假令虛妄猶尚可信，`787`何況實說！ ^lun-027-312

是名「方便」。 ^lun-027-313

復次，菩薩以般若波羅蜜知諸法相，念其本願，欲度眾生，作是思惟：「諸法實相中，眾生不可得，當云何度？」復作是念：「諸法實相中，眾生雖不可得，而眾生不知是諸法相故，欲令知是實相。」 ^lun-027-314

復次，是實法相，亦不礙眾生。實法相者，名為無所除壞，亦無所作。[^225] ^lun-027-315

是名「方便」。 ^lun-027-316

具足是四法，得入菩薩位。 ^lun-027-317

 ^lun-027-318

問曰：菩薩入法位時，即已過聲聞、辟支佛地，住阿鞞跋致地，[^226]何以故復說？ ^lun-027-319

答曰： ^lun-027-320

雖三[^227]事一時，諸法各各相，應當次第讚；如一心中，一時得無漏五根[^228]，而各各分別說其相。 ^lun-027-321

菩薩入法位時，斷若干結使、得若干功德，過是地、住是地，唯佛能知；亦欲引導諸菩薩故，佛種種讚說。 ^lun-027-322

如此《經》[^229]始，佛在耆闍崛山，與五千比丘俱，皆是阿羅（263b）漢，諸漏已[^230]盡，`788`所作已辦等。阿羅漢即是漏盡，漏盡者即是所作已辦[^231]等。 ^lun-027-323

亦為引導餘人令心清淨故，種種讚說，無咎。 ^lun-027-324

此亦如是，「入法位」即是「過阿羅漢、辟支佛地，住阿鞞跋致地」。 ^lun-027-325

復次，因入法位故，得過阿羅漢、辟支佛地，住阿鞞跋致地。 ^lun-027-326

問曰：入法位中，過老病死及斷諸結使、破三惡道等，如先說，[^232]何以但說「過聲聞、辟支佛地」？亦住種種功德，何以故但說「住阿鞞跋致地」？ ^lun-027-327

答曰： ^lun-027-328

捨諸惡事，得諸功德，後當次第說及所住功德；諸[^233]法[^234]當須次第，不可一時頓說。 ^lun-027-329

復次，菩薩初發意時，所可怖畏，無過聲聞、辟支佛地。[^235]正使墮地獄，無如是怖畏，不永破大乘道故；阿羅漢、辟支佛於此大乘，以為永滅。[^236] ^lun-027-330

譬如空地有樹，名舍摩梨，觚[^237]枝廣大，眾鳥集宿。一鴿後至，住一枝上，其枝及觚，即時壓折。澤神問樹神：「大鳥鵰鷲，皆能任持，何至小鳥，便不自勝？」樹神答言：「此鳥從我怨家尼俱盧樹上來，食彼樹果，來栖[^238]我上，必當放糞；子墮地者，惡樹復生，為害必大。以是故，於此一鴿，大懷憂畏；寧捨一枝，所全者大。」 ^lun-027-331

菩薩摩訶薩亦如是，於諸外道、魔眾及諸結使、惡業，無如是畏如阿羅漢、辟支佛。何以故？聲聞、辟支佛於菩薩邊，亦如彼鴿，壞敗大乘心，永滅佛業。[^239]以是故，但說「過聲聞、辟支佛地」。 ^lun-027-332

「住阿鞞跋致地」者，從初發意已來，常喜樂住阿鞞跋致地；聞諸菩薩多退轉故，`789`發意時作願：「何時當得過聲聞、辟支佛地，住阿鞞跋致地？」以是故說「住阿（263c）鞞跋致地」。 ^lun-027-333

問曰：何等是阿鞞跋致地？ ^lun-027-334

答曰： ^lun-027-335

若菩薩能觀一切法不生不滅、不不生不不滅、不共、非不共──如是觀諸法，於三界得脫，不以空，不以非空；一心信忍十方諸佛所用實相智慧，無能壞、無能動者，是名「無生忍法」。[^240] ^lun-027-336

無生忍法，即是阿鞞跋致地。 ^lun-027-337

復次，入菩薩位，是阿鞞跋致地；過聲聞、辟支佛地[^241]，亦名阿鞞跋致地。 ^lun-027-338

復次，住阿鞞跋致地，世世常得果報神通，不失不退。[^242] ^lun-027-339

若菩薩得此二法，雖得諸法實相，而以大悲不捨一切眾生。 ^lun-027-340

復有二法：一者、清淨智慧，二者、方便慧[^243]。 ^lun-027-341

復有二法：一者、深心念涅槃，二者、所作不離世間。 ^lun-027-342

譬如大龍，尾在大海，頭在虛空，震電雷霆而降大雨。 ^lun-027-343

復次，阿鞞跋致菩薩得是諸法實相智慧，世世不失，終不暫離。 ^lun-027-344

於諸佛深經終不疑，亦不作礙。何以故？我未得一切智慧故，不知何方便、何因緣故如是說。 ^lun-027-345

阿鞞跋致菩薩常以深心，終不生惡；阿鞞跋致以深心集諸善，淺心作諸不善。[^244] ^lun-027-346

問曰：若阿鞞跋致相，得無生法忍，云何以淺心作諸不善？ ^lun-027-347

答曰：有二種阿鞞跋致[^245]： ^lun-027-348

一者、得無生忍法； ^lun-027-349

二者、雖未得無生忍法，佛知其過去、未來所作因緣，必得[^246]作佛，為利益傍人故，為其授[^247]記。[^248] ^lun-027-350

是菩薩生死肉身，結使未斷，於諸凡夫中為最第一，是亦名阿鞞跋致相。 ^lun-027-351

若得無生忍法，斷諸結使，此則清淨，末後肉身盡，得法性生身，結使所不礙，不須教誡[^249]；[^250]如大恒河[^251]中船，不須將御，自至大海。 ^lun-027-352

復次，有初發意生大心，斷諸（264a）煩惱，知諸法實相，便得阿鞞跋致。 ^lun-027-353

有但行檀波羅蜜，便具足六波羅蜜，乃至般若波羅蜜亦如是。[^253] ^lun-027-354

有行六波羅蜜，未得阿鞞跋致；於眾生中生大悲心，是時便得阿鞞跋致。 ^lun-027-355

有得悲心而作是念：「若諸法皆空，則無眾生，誰可度者？」是時悲心便弱。 ^lun-027-356

或時以眾生可愍，於諸法空觀弱。 ^lun-027-357

若得方便力，於此二法，等無偏黨，大悲心不妨諸法實相，得諸法實相不妨大悲生。如是方便，是時便得入菩薩法位，住阿鞞跋致地，如〈往生品〉中說。[^254] ^lun-027-358

復次，阿鞞跋致相，如後〈阿鞞跋致〉二品中說。[^255] ^lun-027-359

---

[^1]: 密＝蜜【宋】【元】【宮】。（大正25，256d，n.9）

[^2]: 參見《大智度論》卷20（大正25，209a-211b）。

[^3]: （1）罪＝辟【宋】【元】【明】【宮】，＝僻【石】。（大正25，256d，n.11）

（2）參見Lamotte（1970, p.1709,
n.2）：此處如校勘欄（大正25．256d，n.11）作「大辟」，而不是作「大罪」。

（3）大辟：古五刑之一，謂死刑。（《漢語大詞典》（二），p.1386）

[^4]: 慈惻：仁慈惻隱。（《漢語大詞典》（七），p.649）

[^5]: 昆＝蜫【宋】【元】【明】【宮】。（大正25，256d，n.12）

[^6]: 虫＝蟲【元】【明】。（大正25，256d，n.13）

[^7]: 參見Lamotte（1970, p.1711,
n.1）：此與「小慈」之概念相反，「小慈」僅以欲界眾生為對象。

[^8]: （若）－【宋】【元】【明】【宮】。（大正25，256d，n.14）

[^9]: （所）－【石】。（大正25，256d，n.16）

[^10]: 慈悲名大。（印順法師，《大智度論筆記》［C001］p.178）

[^11]: 將迎：2.迎接。3.逢迎，迎合。《宋書‧徐爰傳》："殿省舊人，多見罪黜，惟爰巧於將迎，始終無迕。"（《漢語大詞典》（七），p.808）

[^12]: 伎＝妓【元】【明】。（大正25，256d，n.20）

[^13]: 囹圄（^ㄌㄧㄥˊ ㄩˇ）：監獄。（《漢語大詞典》（三），p.628）

[^14]: 生＋（故以）【元】【明】，生＝以【石】。（大正25，257d，n.3）

[^15]: 盡以布施＝盡為一切【宋】【宮】，＝盡為一切眾生一切【元】【明】，＝布施盡以一切眾生【石】。（大正25，257d，n.4）

[^16]: 毘＝鞞【宋】【元】【明】【宮】【石】。（大正25，257d，n.5）

[^17]: 稱＝秤【宋】【元】【明】【宮】。（大正25，257d，n.9）

[^18]: 震＝振【宋】【元】【宮】。（大正25，257d，n.10）

[^19]: 蕩＝盪【宋】【元】【明】【宮】【石】。（大正25，257d，n.11）

[^20]: 參見Lamotte（1970, p.1713,
n.1）：《大智度論》卷4（大正25，87c29-88c12）已詳載此一本生；《菩薩本行經》卷上（大正3，109a24-b29）；《六度集經》卷1（大正3，1b12-c25）；《賢愚經》卷1（大正4，351c16-352b18）。

[^21]: （大）－【宋】【元】【明】【宮】。（大正25，257d，n.15）

[^22]: 參見《持心梵天所問經》卷1：

^佛告梵天：「如來至真以何方便遍修大哀，而為眾生講說法乎？如來則以三十二事有所發遣，而加大哀濟于眾生。何為三十二？無有吾我，於一切法令眾生類解信無身，如來於彼而興大哀（一）。於一切法眾生無受而反有人，如來於彼興發大哀（二）。一切諸法則無有命，而眾生反計有命，如來於彼興顯大哀（三）。一切諸法而無有壽，而眾生反計有壽，如來於彼興顯大哀（四）。一切諸法為無所有，而眾生反計有處所，如來於彼興顯大哀（五）。一切諸法都無所依，而眾生反有所倚著（六）。一切諸法悉為虛無，而眾生反志有所樂（七）。一切諸法悉無吾我，而眾生反計有吾我（八）。一切諸法悉無有主，而眾生反專志貪受（九）。一切諸法悉無可受，而眾生反依倚形貌（十）。一切諸法悉無所生，而眾生反著於所生（十一）。一切諸法悉無有沒，而眾生反貪於生死（十二）。一切諸法悉無欲塵，而眾生反沒溺塵垢（十三）。一切諸法悉無貪欲，而眾生反為所染污（十四）。一切諸法悉無恚怒，而眾生反懷愶結恨（十五）。一切諸法悉無愚癡，而眾生反為之迷惑（十六）。一切諸法悉無所從來，而眾生反樂倚所趣（十七）。一切諸法悉無所趣，而眾生反依于終始（十八）。一切諸法悉無造行，而眾生反務建所修（十九）。一切諸法悉無放逸，而眾生反馳騁縱恣（二十）。一切諸法悉為空靜，而眾生反處於所見（二十一）。一切諸法悉為無想，而眾生反想行為上（二十二）。一切諸法悉無有願，而眾生反志于所僥（二十三）。已為遠離若干種事有所受者，世俗所怙瞋怒結恨，所獲患厭，不與怨敵而集會也，及諸不忍處於仁和（二十四）。遵修顛倒，為世所習，遊於邪徑，則能棄除所生之處（二十五）。彼則無有審道，所趣則為煩憒；得于財利，世俗所依，則而志慕一切資業，當以抑制諸無厭欲，即使具足賢聖之貨，信戒慚愧聞施智慧建立於此，具足七財（二十六）。吾謂眾生為恩愛僕，以無堅要為堅要想，財業家居妻子之娛便無有安，所以謂之為恩愛僕；眾生之類無有堅要為堅固想，當為講說，計有常者為現無常（二十七）。吾謂眾生求財利業則為仇怨，而反謂之為是親友；吾為建立顯親友行，而為蠲除勤苦之患，究竟滅度（二十八）。吾謂眾生以反邪業，各各處於若干言教，當為講說清淨微妙無業之命，分別說法（二十九）。吾謂眾生為諸塵垢而現污染，於家居事多有患害擾攘之務，而為說法，當令出去，等度三界（三十）。處於所作一切諸法，因貪起住眾緣所處諸立之相，眾生於彼而修懈廢，當為說法，至聖解脫，勸令精進；為度堅要，而說經法，悉使獲安；又加於是，而復反捨無閡之慧（三十一）。最尊滅度，志于下賤、聲聞緣覺，當為顯示微妙之行，如來因此則於眾生興闡大哀（三十二）。」佛告梵天：「是為三十二事，如來開導順化眾生，敷弘大哀，斯為如來，謂行大哀。」

佛告梵天：「若有菩薩奉行於斯三十二事，合集大哀，如是菩薩為大士者，名大福田，為大威神。」（大正15，9b22-10a23）

另參見《思益梵天所問經》卷2〈4
解諸法品〉（大正15，41c6-42a5），《勝思惟梵天所問經》卷2（大正15，72b26-73b9），《佛說除蓋障菩薩所問經》卷8（大正14，723a5-c11），《佛說寶雨經》卷5（大正16，302a9-c19）。

[^23]: 參見《大智度論》卷20（大正25，208c25-209c17）。

[^24]: 參見《順正理論》卷38：「^又饒益他，方得名佛；饒益他者多是俗智。又諸佛用，大悲為體，此是有漏法，有情相轉故。」（大正29，557a17-19）

[^25]: ┌（凡夫）：執眾生相，取眾生相生。

生慈悲 ┤小乘：求眾生相不得，取眾生相生。

└佛：求眾生相不得，不取眾生相生。（印順法師，《大智度論筆記》〔F013〕p.342）

[^26]: 參見《阿差末菩薩經》卷4（大正13，599a13-17），《大方等大集經》卷23〈5
虛空目分中淨目品〉（大正13，166a25-27），《大方等大集經》卷29〈12
無盡意菩薩品〉（大正13，200a15-18）。

[^27]: 參見Lamotte（1970, p.1716,
n.1）：此段經文《大智度論》卷20已經提及。

《大智度論》卷20：「^以是故〈無盡意菩薩問〉中說：慈有三種：一者、眾生緣，二者、法緣，三者、無緣。」（大正25，209a6-8）

[^28]: 參見Lamotte（1970, p.1716,
n.2）：在說一切有部，世俗智是有漏，且以一切法為所緣，見《大智度論》卷23（大正25，233a7）。

[^29]: （相）－【元】【明】。（大正25，257d，n.20）

[^30]: 小十智、大十一智。（印順法師，《大智度論筆記》［D009］p.251）

[^31]: 三昧王三昧，參見《大智度論》卷7（大正25，111b29-112b16）。

[^32]: 師子遊戲三昧，參見《大智度論》卷8（大正25，116c7-117c10）。

[^33]: 道＋（種）【宋】【宮】。（大正25，257d，n.23）

[^34]: （1）印順法師，《學佛三要》，p.170：「^大乘菩薩亦具二智，即道智、道種智，但他著重在從真出俗，一面觀空無我等，與常遍法性相應，一面以種種法門通達種種事相。菩薩度生的悲心深厚，所以他是遍學一切法門的，所謂法門無量誓願學。真正的修菩薩行，必然著重廣大的觀智，所以以道種智為名。」

（2）印順法師，《學佛三要》，p.172：
^大乘法中常說到的二種──事理智慧，異名極多。一般所熟悉的，如《般若經》裡的「般若」（慧）、「漚和」（方便），《維摩詰經》即譯作慧、方便。般若與漚和──慧與方便，二者須相互依成，相互攝導，才能發揮離縛解脫的殊勝妙用，所以《維摩詰經》說：「慧無方便縛，方便無慧縛；慧有方便脫，方便有慧脫」。這二種智慧，《般若經》又稱為「道智」、「道種智」，唯識家每稱為根本智、後得智。

[^35]: 種種道：一道～一百六十二道。（印順法師，《大智度論筆記》〔F014〕pp.343-344）

[^36]: 身＋（心）【元】【明】。（大正25，257d，n.26）

[^37]: 解＋（脫）【石】。（大正25，257d，n.27）

[^38]: （1）《阿毘達磨識身足論》卷1：「^有五種根：所謂信根、精進根、念根、定根、慧根。苾芻若有於此五根，由上品故，由猛利故，由調善故，由圓滿故，成阿羅漢俱分解脫；自斯已降，轉微轉鈍成慧解脫；自斯已降，轉微轉鈍成於身證；自斯已降，轉微轉鈍成於見得；自斯已降，轉微轉鈍成信解脫；自斯已降，轉微轉鈍成隨法行；自斯已降，轉微轉鈍成隨信行。」（大正262，535b29-c7）

（2）《大智度論》卷22：「^信行、法行入思惟道，名信解脫、見得，是信解脫、見得，十五學人攝。」（大正25，224a16-17）

[^39]: 參見Lamotte（1976, p.1737,
n.1）：此等地獄在《大智度論》卷16（大正25，175c4-177c2-3）已經敘及。

[^40]: 參見Lamotte（1976, p.1737,
n.2）：關於餓鬼，見《大智度論》卷16（大正25，175c18-177c19）。

[^41]: 參見Lamotte（1976, p.1738,
n.1）：四念處，參見《大智度論》卷19（大正25，198c10-204a26）。

[^42]: （已）－【宋】【元】【明】【宮】。（大正25，258d，n.2）

[^43]: 參見Lamotte（1976, p.1738,
n.2）：四正勤，參見《大智度論》卷19（大正25，202b22-29）。

[^44]: 參見Lamotte（1976, p.1738,
n.3）：四神足，參見《大智度論》卷19（大正25，202c6-12）。

[^45]: （醫）－【宮】【石】。（大正25，258d，n.3）

[^46]: 參見Lamotte（1976, p.1738, n.4）：四聖種，參見Dīgha（《長部》）,
III, p.224; Aṅguttara（《增支部》）II, pp.27-28。

另參見《中阿含經》卷21（86經）《說處經》（大正1，563b27-c11）。

[^47]: 參見Lamotte（1976, p.1738, n.5）：四行道，參見Dīgha（《長部》）,
III, p.106, p.228; Aṅguttara（《增支部》）, II, p.149, p.154; V,
p.63。

另參見《長阿含經》卷8（9經）《眾集經》：「^復有四法，謂四道：苦遲得、苦速得、樂遲得、樂速得。」（大正1，51a12-13）《俱舍論》卷25（大正29，132a17-27）。

[^48]: 參見《大智度論》卷47（大正25，400a5-8），《俱舍論》卷28（大正29，150a16-18）。

[^49]: 五無學眾道：無學戒眾道、無學定眾道、無學慧眾道、無學解脫眾道、無學解脫知見眾道。

參見《長阿含經》卷9（大正1，54a4-5），《大智度論》卷21（大正25，220a-221b）。

[^50]: 參見Lamotte（1976, p.1739,
n.2）：居於第四禪之最上五種天。《集異門足論》卷14：「^五淨居天者，云何為五？答：一、無煩天，二、無熱天，三、善現天，四、善見天，五、色究竟天。」（大正26，427a2-3）

[^51]: 治＝欲天【元】【明】，＝欲【石】。（大正25，258d，n.5）

[^52]: 參見Lamotte（1976, p.1739, n.3）：此處應讀作「五欲道」。

[^53]: 《十誦律》卷49：

「^有五非法語：非實不以實，非時不以時，非善不以善，非慈不以慈，非益不以益。

有五如法語：實非不實，時非不時，善非不善，慈非不慈，益非不益。」（大正23，360b23-26）

[^54]: 六塵：色、聲、香、味、觸、法。

《摩訶般若波羅蜜經》卷6：「^云何菩薩不染愛？捨六塵故。」（大正8，259a28-29）

[^55]: 六種＝六重【石】。（大正25，258d，n.7）

[^56]: 參見Lamotte（1976, p.1739, n.4）：此處與巴利資料之cha sārāṇīyā
dhammā（六念法）有關，參見Dīgha（《長部》）III, p.245;
Majjhima（《中部》）I, p.322，II, p.250; Aṅguttara（《增支部》）III,
p.288。

另參見《長阿含經》卷9（10經）《十上經》：「^云何六成法？謂六重法。若有比丘修六重法，可敬可重，和合於眾，無有諍訟，獨行無雜。云何六？於是，比丘身常行慈，敬梵行者，住仁愛心，名曰重法。可敬可重，和合於眾，無有諍訟，獨行無雜。復次，比丘口慈、意慈，以法得養，及鉢中餘，與人共之，不懷彼此。復次，比丘[聖所行戒]{.underline}，不犯不毀，無有染汙，智者所稱，善具足持，成就定意。復次，比丘成就賢聖出要，平等盡苦，正見及諸梵行。是名重法。可敬可重，和合於眾，無有諍訟，獨行不雜。」（大正1，54a9-19）

參見印順法師，《佛法概論》，p.21：「^六和敬：見和同解、戒和同行、利和同均，是和合的本質；意和同悅、身和同住、語和無諍，是和合的表現。」

[^57]: 六神通：天眼通、天耳通、他心通、宿命通、神足通、漏盡通。參見《大智度論》卷5（大正25，97c21-98b10）。

[^58]: 參見《俱舍論》卷25引契經：「^於契經中說阿羅漢由種性異故有六種：一者、退法，二者、思法，三者、護法，四、安住法，五、堪達法，六、不動法。」（大正29，129a24-26）

[^59]: 六地修：待考。

《阿毘曇毘婆沙論》卷17：「^欲界見道、修道所斷解脫得，六地所攝。」（大正28，128c1-2）

《大毘婆沙論》卷167：「^法智在六地：謂未至定，靜慮中間，及四靜慮。......又法智在三道，謂見道、修道、無學道。」（大正27，843b14-17）

[^60]: 六定：待考。

[^61]: 一一波羅蜜各各有六道：即六度相攝。參見《摩訶般若波羅蜜經》卷20〈68
攝五品〉（大正8，365a28-368c1）。

[^62]: 《雜阿含經》卷26（706經）：「^若有七覺支，能作大明，能為目，增長智慧，為明，等正覺，轉趣涅槃。何等為七？謂念覺支，擇法覺支，精進覺支，猗覺支，喜覺支，定覺支，捨覺支；為明，為目，增長智慧，為明，為正覺，轉趣涅槃。」（大正2，189c8-12）

[^63]: （1）《法蘊足論》卷9〈15
覺支品〉：「^依初靜慮能盡諸漏；如說依初靜慮能盡諸漏，說依第二、第三、第四靜慮、空無邊處、識無邊處、無所有處能盡諸漏，隨所應亦爾。」（大正26，494a21-24）

（2）《大毘婆沙論》卷185：「^如契經說有七依定，我說依彼能盡諸漏，謂初靜慮乃至無所有處。」（大正27，929b6-7）

[^64]: （1）《阿毘達磨大毘婆沙論》卷185：^「又契經說：苾芻乃至想定能達聖旨。想定者，謂四靜慮、三無色；能達聖旨者，謂能起智斷煩惱修道盡漏。」（大正27，929b7-10）

（2）參見Lamotte（1976, p.1740,
n.1）：關於七想之分類，參見《長阿含經》卷2（2經）《遊行經》：「^佛告比丘：復有七法則法增長，無有損耗。何謂為七法？一者、觀身不淨，二者、觀食不淨，三者、不樂世間，四者、常念死想，五者、起無常想，六者、無常苦想，七者、苦無我想。如是七法則法增長，無有損耗。」（大正1，11c25-12a1）

（3）另參見《長阿含經》卷8（9經）《眾集經》：「^復有七法，謂七想：^（1）^不淨想、^（2）^食不淨想、^（3）^一切世間不可樂想、^（4）^無想、^（5）^無常想、^（6）^無常苦想、^（7）^苦無我想。」（大正1，52b4-6）

[^65]: 參見《中阿含經》卷2（9經）《七車經》：「（1）^以戒淨故得心淨，^（2）^以心淨故得見淨，^（3）^以見淨故得疑蓋淨，^（4）^以疑葢淨故得道非道知見淨，^（5）^以道非道知見淨故得道跡知見淨，^（6）^以道跡知見淨故得道跡斷智淨，^（7）^以道跡斷智淨故，世尊施設無餘涅槃。」（大正1，431b6-10）

[^66]: 七善人道，又稱為七善士趣，為七種不還果之聖者。參見《中阿含經》卷2（6經）《善人往經》（大正1，427a13-c22），《阿毘達磨大毘婆沙論》卷175（大正27，877c-879c）。

[^67]: （1）福＝富【宋】【元】【明】【宮】。（大正25，258d，n.9）

（2）參見《中阿含經》卷35（142經）《雨勢經》：「^佛言：云何為七？若比丘成就^（1）^信財、^（2）^戒財、^（3）^慚財、^（4）^愧財、^（5）^博聞財、^（6）^施財、^（7）^成就慧財者，比丘必勝，則法不衰。」（大正1，649c22-24）

（3）《長阿含經》卷9（10經）《十上經》：「^云何七成法？謂七財：^（1）^信財、^（2）^戒財、^（3）^慙財、^（4）^愧財、^（5）^聞財、^（6）^施財、^（7）^慧財，為七財。」（大正1，54b15-16）

[^68]: 參見Lamotte（1976, p.1740, n.5）：可能是指sapta aupadhikāni
puṇyakriyāvastūni（七法福）：參見《中阿含經》卷2（7經）《世間福經》（大正1，428a-b），《增壹阿含經》卷35（大正2，741b-c）。

《增壹阿含經》卷35：「^云何為七？於是，族姓子、若族姓女未曾起僧伽藍處，於中興立者，此福不可計。復次，均頭！若善男子、善女人能持床座施彼僧伽藍者及與比丘僧，是謂──均頭──第二之福不可稱計。復次，均頭！若善男子、善女人以食施彼比丘僧，是謂──均頭──第三之福不可稱計。復次，均頭！若善男子、善女人以遮雨衣給施比丘僧者，是謂──均頭──第四功德其福不可量。復次，均頭！若族姓子、女若以藥施比丘僧者，是謂第五之福不可稱計。復次，均頭！若善男子、善女人曠野作好井者，是謂──均頭──第六之功德也不可稱計。復次，均頭！善男子、善女人近道作舍，使當來過去得止宿者，是謂──均頭──第七功德不可稱計。」（大正2，741c4-19）

[^69]: 七助定：待考。

[^70]: 八正道：正見、正思惟、正語、正業、正命、正精進、正念、正定。參見《大智度論》卷19（大正25，203a9-b9，205a29-205c21）。

[^71]: 八解脫，又稱為八背捨。參見《大智度論》卷21（大正25，215a7-216c22）。

[^72]: 《大智度論》卷21：「^八背捨者，內有色外亦觀色是初背捨，內無色外觀色是第二背捨，淨背捨身作證第三背捨，四無色定及滅受想定是五，合為八背捨。背是淨潔五欲，離是著心，故名背捨。」（大正25，215a7-11）詳見《大智度論》卷21（大正25，215a11-216a3）。

[^73]: （1）《舍利弗阿毘曇論》卷15：「^何謂九次第定？如比丘離欲惡不善法，有覺有觀，離生喜樂，成就初禪行，乃至離非想非非想處，成就滅受想定，是名九次第定。」（大正28，643b5-8）

（2）《大智度論》卷21：「^九次第定者，從初禪心起，次第入第二禪，不令餘心得入，若善若垢，如是乃至滅受想定。」（大正25，216c22-24）

[^74]: 《大智度論》卷17：「^九地無漏定：四禪、三無色定、未到地、禪中間，能斷結使。」（大正25，187c9-10）。

另參見《大毘婆沙論》卷161（大正27，816c29-817a5、大正27，818a19-b16），《俱舍論》卷28（大正29，149b-c）。

[^75]: 九見斷：待考。

[^76]: （1）參見《中阿含經》卷30（127經）《福田經》：「^云何九無學人？^（1）^思法、^（2）^昇進法、^（3）^不動法、^（4）^退法、^（5）^不退法、^（6）^護法──護則不退，^（7）^不護則退──實住法、^（8）^慧解脫、^（9）^俱解脫，是謂九無學人。」（大正1，616a17-19）

（2）《順正理論》卷65：「^何等名為九種無學？謂^（1）^退法、^（2）^思法、^（3）^護法、^（4）^安住、^（5）^堪達、^（6）^不動法、^（7）^不退法、^（8）^慧解脫、^（9）^俱解脫，是名為九。」（大正29，699c1-3）

[^77]: 參見《長阿含經》卷8（9經）《眾集經》：「^所謂十無學法：無學正見、正思、正語、正業、正命、正念、正方便、正定、正智、正解脫，是為如來所說正法。」（大正1，52c6-8）

[^78]: （1）參見《增壹阿含經》卷42〈46
結禁品〉：「^世尊告諸比丘：其有修行十想者，便盡有漏，獲通作證，漸至涅槃。云何為十？所謂^（1）^白骨想、^（2）^青瘀想、^（3）^[月*逄]脹想、^（4）^食不消想、^（5）^血想、^（6）^噉想、^（7）^有常無常想、^（8）^貪食想、^（9）^死想、^（10）^一切世間不可樂想，是謂──比丘──修此十想者，得盡有漏，得至涅槃界。」（大正2，780a17-22）

（2）另參見《摩訶般若波羅蜜經》卷1〈1
序品〉：「^十想：^（1）^無常想、^（2）^苦想、^（3）^無我想、^（4）^食不淨想、^（5）^一切世間不可樂想、^（6）^死想、^（7）^不淨想、^（8）^斷想、^（9）^離欲想、^（10）^盡想。」（大正8，219a11-13）

（3）《大智度論》卷23（大正25，229a7-232c15）。

[^79]: 參見《大智度論》卷23（大正25，233a10-234a14）。

《俱舍論》卷26：「^智有十種攝一切智：一、世俗智，二、法智，三、類智，四、苦智，五、集智，六、滅智，七、道智，八、他心智，九、盡智，十、無生智──如是十智。」（大正29，134c7-9）

[^80]: 《中阿含經》卷59（215經）《第一得經》：「^有十一切處。云何為十？有比丘無量地處修一，思惟上下諸方不二；無量水處、無量火處、無量風處、無量青處、無量黃處、無量赤處、無量白處、無量空處、無量識處第十修一，思惟上下諸方不二。」（大正1，800b3-8）

另參見《大智度論》卷21（大正25，216c1-217a4）。

[^81]: 參見《大智度論》卷8：「^是時，眾生等行十善業道者，身業道三種：不殺、不盜、不邪婬；口業道四種：不妄語、不兩舌、不惡口、不綺語；意業道三種：不貪、不惱害、不邪見。」（大正25，120b25-28）

[^82]: （1）參見《大智度論》卷18：「^思惟道中一百六十二道，能破煩惱賊。」（大正25，195b29-c1）

（2）《俱舍論》卷24〈6
分別賢聖品〉：「^為永斷修所斷惑，有八十一無間、八十一解脫道。」（大正29，128a20-21）

[^83]: 如＝知【宋】【元】【明】【宮】。（大正25，258d，n.10）

[^84]: 參見《摩訶般若波羅蜜經》卷8〈29
散花品〉：「^是般若波羅蜜、色受想行識，是一切法皆不合不散、無色無形無對，一相所謂無相。乃至一切種智中不應求般若波羅蜜，亦不應離一切種智求般若波羅蜜。何以故？是般若波羅蜜、一切種智，是一切法皆不合不散、無色無形無對、一相所謂無相。」（大正8，278b29-c6）

另參見《大智度論》卷11（大正25，142a29-b4），卷15（173b28-c1），卷18（195a11-12），卷22（222c8-16），卷25（246c7-247a3），卷26（255b9-15，256b2-4）。

[^85]: 一道、種種道 ┬初學種種別，後皆同一 ──┬ 一相種種相

└雖一道無二，導眾生故分別說┘
（印順法師，《大智度論筆記》〔A009〕p.16）

[^86]: （道）－【宋】【元】【明】【宮】。（大正25，258d，n.11）

[^87]: 系＝絲【宋】【元】【明】【宮】。（大正25，258d，n.13）

[^88]: 世間出世間：如實知世間即是出世間，假名世出世，破世說出世，出世即世間，世出世不合不離即不二，捨世間不受出世間是出世間。

[^89]: 假名世、出世。（印順法師，《大智度論筆記》［C024］p.226）

[^90]: 出世間是世間＝世間出世間【宋】【元】【明】【宮】。（大正25，258d，n.14）

[^91]: （此）＋世【宋】【元】【明】【宮】。（大正25，258d，n.16）

[^92]: ┌ 一、無差別

一切智、一切種智 ┤ ┌總別：總破、別破、總相知、總別相知。

└ 二、差別 ┤因果。（聲聞、佛）

└略廣。 （印順法師，《大智度論筆記》〔A009〕p.17）

[^93]: （受）－【宋】【元】【明】【宮】。（大正25，259d，n.1）

[^94]: 參見Lamotte（1976, p.1745,
n.2）：聲聞與辟支佛知一切總相，再加上一些別相；唯有佛陀知一切別相。

[^95]: 參見《摩訶般若波羅蜜經》卷21〈70 三慧品〉（大正8，375b25-27）。

[^96]: 一切智（總相）、一切種智（別相）............聲聞、辟支（假名）

一切智（總相）、一切種智（別相）────佛（真實）

（印順法師，《大智度論筆記》［A010］p.17）

[^97]: 相＝想【宋】【元】【明】【宮】。（大正25，259d，n.3）

[^98]: 晝＝畫【宋】【元】【明】【宮】。（大正25，259d，n.4）

[^99]: 參見Lamotte（1976, p.1746, n.2）：讀如校對之「畫燈」。

[^100]: 參見Lamotte（1976, p.1746,
n.3）：舍利弗無法回答佛陀所問，在路邊所看到一隻鴿之過去生、未來生之問題，《大智度論》卷11（大正25，138c19-139a21），《大方便佛報恩經》卷6（大正3，156b9-15）。

[^101]: 參見Lamotte（1976, p.1747, n.1）：《摩訶般若波羅蜜經》卷5〈17
莊嚴品〉（大正8，247c12-15）。

[^102]: ┌自于所行亦辦故

小乘不名道智 ┤道小故

└但自行，不示他行故 （印順法師，《大智度論筆記》〔A010〕p.17）

[^103]: （不）－【宋】【元】【明】【宮】。（大正25，259d，n.9）

[^104]: （此中）－【宋】【元】【明】【宮】。（大正25，259d，n.10）

[^105]: 參見Lamotte（1976, p.1747,
n.4）：聲聞僅認知並修持屬於聲聞乘之道；佛陀及菩薩摩訶薩卻嘗試三乘，而且以之度化眾生，並以眾生之需求及根器為基礎而進行其志業。

[^106]: 參見《雜阿含經》卷13（319經）：「^佛告婆羅門：一切者，謂十二入處：眼色、耳聲、鼻香、舌味、身觸、意法，是名一切。若復說言此非一切，沙門瞿曇所說一切，我今捨別立餘一切者，彼但有言說，問已不如，增其疑惑。所以者何？非其境界故。」（大正2，91a27-b2）

[^107]: 參見Lamotte（1976, p.1749, n.2）：梵文資料係將Arthavargīyāṇi
sūtrāṇi列在所謂《雜阿含》或《雜藏》之中；巴利資料則將Aṭṭhakavagga收在Suttanipāta（巴利《經集》），即小部之第五部。鳩摩羅什在《大智度論》之譯文中，Arthavargīyāṇi
sūtrāṇi之譯語極不一致：《大智度論》卷1作《眾義經》（大正25，60c13-14），又卷1作《阿他婆耆經》（大正25，63c12-13），卷18作《義品》（大正25，193b19），以及此處之《利眾經》，而最後一種譯法，還可見諸下文：《大智度論》卷31（大正25，295c），卷45（大正25，389a），惟該處之《利眾生經》應改為《利眾經》。

[^108]: 參見Lamotte（1976, p.1749,
n.3）：參見Suttanipāta（巴利《經集》）, v.909,
p.177及《義足經》卷下（大正4，183b3-4）。

[^109]: 雖＝離【宋】【元】【明】【宮】。（大正25，259d，n.11）

[^110]: 參見Lamotte（1976, p.1750,
n.2）：《大智度論》此處是引用Abhidharmaprakaraṇapāda之第6品開端，此品在求那跋陀羅所譯之《眾事分阿毘曇論》卷4稱為〈分別攝品〉（大正26，644b5-c23），在玄奘譯之《品類足論》卷5稱作〈辯攝等品〉（大正26，711b5-c26）。而在求跋陀羅譯本中，附有一註解，謂二法門共有216類。在《大智度論》作者而言，《阿毘達磨品類足論》第5-8品並不是世友之作品，而是罽賓阿羅漢所作（參見《大智度論》卷2（大正25，70a17））。

[^111]: 《眾事分阿毘曇論》卷5：「^云何過去法？謂過去五陰。云何未來法？謂未來五陰。云何現在法？謂現在五陰。云何非過去未來現在法？謂無為法。

云何欲界繫法？謂欲界繫五陰。云何色界繫法？謂色界繫五陰。云何無色界繫法？謂無色界繫四陰。云何不繫法，謂無漏五陰及無為。

云何善因法，謂善有為法及善法報。云何不善因法？謂欲界繫穢污法及不善法報。云何無記因法？謂無記有為法及不善法。云何非善因非不善因非無記因法？謂無為法。

云何有緣緣法？謂意識相應心心法緣。云何無緣緣法？謂五識相應，若意識相應色、無為、心不相應行緣。云何有緣緣無緣緣法？謂若意識相應心心法緣，色、無為、心不相應行緣。云何非有緣緣非無緣緣法？謂色、無為、心不相應行。」（大正26，651c7-22）

[^112]: 《眾事分阿毘曇論》卷5：「^云何色法？謂一切四大及四大所造。云何心法？謂六識身，眼識身，乃至意識身。云何心法法？謂若法心相應。彼復云何？謂受想思觸憶欲解脫念定慧信精進覺觀，乃至煩惱結纏。如前〈五法品〉廣說。云何心不相應行？謂若法心不相應。彼復云何？謂諸得，乃至名句味身；如前〈五法品〉廣說。云何無為法？謂三無為：虛空、數滅、非數滅。」（大正26，652a14-21）

[^113]: 參見Lamotte（1976, p.1752,
n.1）：《眾事分阿毘曇論》卷4（大正26，645b28-646b13）；《品類足論》卷5（大正26，712c17-713c7）。

[^114]: 參見Lamotte（1976, p.1753, n.1）：Aṅguttara（《增支部》）, II,
p.34；《喜悅經》（Pasādasutta）之開頭。《增壹阿含經》卷12〈21
三寶品〉（大正2，602a1-3）。

另參見《雜阿含經》卷31（902經）（大正2，225c21-24），《中阿含經》卷34（141經）《喻經》（大正1，647c25-648a5）。

[^115]: （中）－【宋】【元】【明】【宮】。（大正25，260d，n.1）

[^116]: （華）－【宋】【元】【明】【宮】。（大正25，260d，n.2）

[^117]: 《翻譯名義集》卷3：「^須曼那，或云須末那，又云蘇摩那；此云善攝意，又云稱意華，其色黃白而極香，樹不至大，高三四尺，下垂如蓋。」（大正54，1103b27-29）

[^118]: 栴＝旃【宋】【元】【明】【宮】。（大正25，260d，n.3）

[^119]: （最）－【宋】【元】【明】【宮】。（大正25，260d，n.4）

[^120]: （1）諦＝觀【宋】【元】【明】【宮】。（大正25，260d，n.5）

（2）參見Lamotte（1976, p.1753,n.1）：應讀如校讀所作之「觀」。

[^121]: 一＋（第一）【宋】【元】【明】【宮】。（大正25，260d，n.6）

[^122]: 第一＝等一切【宋】【元】【明】【宮】，第＝等【石】。（大正25，260d，n.8）

[^123]: 參見Lamotte（1976, p.1754, n.2）：應作「等一」。

[^124]: 秦＝此【明】。（大正25，260d，n.9）

[^125]: 參見Lamotte（1976, p.1754, n.3）：以中文之解說加入譯語中。

[^126]: （1）參見《大智度論》卷32：「^一一法有九種：一者、有體；二者、各各有法──如眼、耳雖同四大造，而眼獨能見，耳無見功；又如火以熱為法，而不能潤──三者、諸法各有力──如火以燒為力，水以潤為力；四者、諸法各自有因；五者、諸法各自有緣；六者、諸法各自有果；七者、諸法各自有性；八者、諸法各有限礙；九者、諸法各各有開通方便。」（大正25，298c6-13）

（2）《大智度論》卷33：「^法相名諸法業，諸法所作、力、因、緣、果、報。如火為熱相，水為濕相；如是諸法中分別因、緣、果、報，各各別相；如是處非處力中說。是名世間法相。」（大正25，303a8-11）

（3）此處所說一一法各各相、力、因、緣、果、報等，可對照《妙法蓮華經》卷1〈2
方便品〉（大正9，5b24-c13）的「十如是」。參見印順法師，《大智度論之作者及其翻譯》，pp.66-67（已收錄於印順法師，《永光集》，pp.59-60）。

[^127]: （得具足）－【宋】【元】【明】【宮】【石】。（大正25，260d，n.12）

[^128]: ┌雖一時得，用有前後

┌實一時得 ┴實一時得，令人信故，差別說

一心中得一切智、一切種智 ┴實前後得 ---雖說一心得，亦有初中後次第

（印順法師，《大智度論筆記》［A010］p.17）

[^129]: 切＋（智）。【宋】【明】【宮】。（大正25，260d，n.13）

參見Lamotte（1976, p.1758,n.1）：應作「一切智」。

[^130]: 差＋（別）【宋】【元】【明】。（大正25，260d，n.14）

[^131]: 品＝別【宮】。（大正25，260d，n.15）

[^132]: （1）參見Lamotte（1976, p.1759,
n.1）：應作〈差別品〉，這是漢譯《摩訶般若波羅蜜經》第84品〈差別品〉，是大正藏之編者所採用，而在元本及明本是作〈四諦品〉。事實上，在《摩訶般若波羅蜜經》，佛陀即對須菩提說：「^菩薩法亦是佛法。若知一切種是得一切種智、斷一切煩惱習。菩薩當得是法，佛以一念相應慧知一切法已，得阿耨多羅三藐三菩提。須菩提，是為佛、菩薩之差別。譬如向道、得果異，是二人俱為聖人，而有得向之異。」（大正8，411b19-25）

（2）案：「^次第差品說」，非如Lamotte教授所說是經之品名，而應是指經文「得一切智、得一切種智、斷煩惱息」作次第分別說。

[^133]: （1）不相應行：三相一心有初中後別。（印順法師，《大智度論筆記》〔D022〕p.267）

（2）參見Lamotte（1976, p.1759, n.2）：這是一切有為法之相。

[^134]: 參見Lamotte（1976, p.1759,
n.3）：又稱金剛喻定，參見《大智度論》卷18（大正25，191b16-17），卷21（大正25，218b6-7），卷21（大正25，219b21），卷24（大正25，235a16）。

[^135]: 初＋（發）。【宋】【元】【明】【宮】。（大正25，260d，n.16）

[^136]: 參見印順法師，《華雨集》（五），pp.112-113：

^「一心中得一切智、一切種智」，「佛初心即是一切智、一切種智」。一切智與一切種智，是佛智，「一心中得」。上文說：「道智名金剛三昧」，金剛三昧是菩薩最後心，下一念就是「佛初心，即是一切智、一切種智」。所以一切智與一切種智，是佛智；道（種）智是菩薩智，是先後而不能說「一心中得」的。

道，無論是道慧、道種慧，或道智、道種智，總之是菩薩的智慧，論文說得非常明白，如說：

「初發心乃至坐道場，於其中間一切善法，盡名為道。此道中思惟分別而行，是名道智，如此經後說：道智是菩薩事。」

「問曰：佛，道事已備故，不名道智；阿羅漢、辟支佛諸功德未備，何以不名道智？答曰：阿羅漢、辟支佛道，自於所行亦辦，是故不名道智，道是行相故。......（菩薩所修成）佛（之）道，大故，名為道智；聲聞、辟支佛（所修之）道，小故，不名道智。」

道智是菩薩智，「道是行相」，也就是修行的道。佛已修行圓滿，更無可修，所以不名道智，名為一切智與一切種智。二乘中，阿羅漢與辟支佛，也是「所作已辦」，與佛同樣的稱為「無學」，所以二乘不名為道智。本來，二乘的因行，也是可以名為道的，但比佛的因行──菩薩遍學一切道來說，微不足道，所以不名為道智，而道智與道種智，成為菩薩智的專稱。總之，在《大智度論》卷27中，「一心中得」的，是一切智與一切種智──佛智；道智或道種智是菩薩智，論文是非常明白的！

天台學者的「三智一心中得」，應該是取《大品經》〈三慧品〉的三智，附合於初品的「一心中得」。

[^137]: 參見《大智度論》卷27（大正25，258c27-259b5）。

[^138]: 《鞞婆沙論》卷3：「^九十八使者：欲愛五，恚五，色、無色愛十，慢十五，無明十五，見三十六，疑十二。」（大正28，438c4-5）

《眾事分阿毘曇論》卷3：「^問：九十八使，幾界繫？答：三界繫，謂欲界、色界、無色界。問：此九十八使，幾欲界繫？幾色界繫？幾無色界繫？答：三十六欲界繫，三十一色界繫，三十一無色界繫。問：此九十八使，幾見斷？幾修斷？答：八十八見斷，十修斷。」（大正26，637a8-12）

[^139]: 習＋（者）【宋】【元】【明】【宮】。（大正25，260d，n.17）

[^140]: （垢）－【宋】【元】【明】【宮】。（大正25，260d，n.18）

[^141]: 是＋（習氣）【元】【明】。（大正25，260d，n.19）

[^142]: 參見Lamotte（1976, p.1760,
n.1）：端正之難陀（Saundarananda），參見《大智度論》卷2（大正25，70c9），卷4（大正25，92a20-21），卷24（大正25，239a27-28）。

[^143]: 參見《增壹阿含經》卷9〈18
慚愧品〉（大正2，591b4）；《出曜經》卷24（大正4，739b6-740a28）；《根本說一切有部毘奈耶雜事》卷11（大正24，252a23-253a15）。

[^144]: 參見Lamotte（1976, p.1761,
n.1）：此一事緣在前面已經說明甚詳。參見《大智度論》卷2（大正25，70c-71a），卷26（大正25，247c17-18），併有一本生為其根據。又見《大毘婆沙論》卷16（大正27，77b1-2）。

另參見《十誦律》卷61（大正23，463c22-464a29）；《增壹阿含經》卷7〈17
安般品〉（大正2，581c）；《薩婆多毘尼毘婆沙》卷4（大正23，528c1-2）。

[^145]: 參見Lamotte（1976, p.1761,
n.2）：此一詩頌是指輕率為舍利弗保留菜餚之毘舍（Vaiśya）。

[^146]: 六＝八【宋】【元】【明】【宮】。（大正25，260d，n.20）

[^147]: 羅＋（罪）【宋】【元】【明】【宮】【石】。（大正25，260d，n.21）

[^148]: 參見《大智度論》卷2（大正25，68a-b），另參見印順法師，《華雨集》〈阿難過在何處〉（第三冊，pp.88-90）。

[^149]: （1）參見Lamotte（1976, p.1761,
n.3）：畢陵伽婆蹉，參見《大智度論》卷2（大正25，71a17-28），卷23（大正25，229c27-28），卷84（大正25，649c14-17）。

（2）另參見《摩訶僧祇律》卷30（大正22，467c19-23）。

[^150]: 和＝私【宋】【元】【明】【宮】，＝松【石】。（大正25，260d，n.22）

參見Lamotte（1976, p.1761,
n.5）：摩頭婆私吒，參見《大智度論》卷26（大正25，251b3），以及下文卷84（大正25，649c10-13）。《中阿含經》卷8（26經）《未曾有法經》（大正1，471a16-29）。

[^151]: 跳＝掉【宋】【元】【明】【宮】，＝桃【石】。（大正25，260d，n.23）

[^152]: 枷＝架【宋】【元】【明】【宮】。（大正25，260d，n.24）

[^153]: 踔（^ㄔㄨㄛ）：1.騰躍，跳躍。（《漢語大詞典》（十），p.495）

[^154]: 枰＝棚【宋】【元】【明】【宮】。（大正25，260d，n.26）

枰（^ㄆㄧㄥˊ）：1.木名。3.獨坐的板床。（《漢語大詞典》（四），p.905）

[^155]: 呞＝飼【宮】。（大正25，260d，n.28）

[^156]: 參見Lamotte（1976, p.1761,
n.6）：憍梵鉢提，參見《大智度論》卷26（大正25，251b1）；又見《處處經》（大正17，527a2-4）。

另參見《根本說一切有部毘奈耶雜事》卷5（大正24，227c22-228a2），《十誦律》卷38：「^佛在舍衛國，有比丘名牛呞（憍梵鉢提），食已更呞。諸比丘見非時嚼食，各相謂言，是比丘過中食，聞已心愁不樂，是事白佛。佛以是因緣集比丘僧，語諸比丘：莫謂是比丘過中食，何以故？是比丘先五百世時，常生牛中，是比丘雖得人身，餘習故在。佛言：「若更有如是呞食者，應在屏覆處，不應眾人前呞。」（大正23，273c4-11）

[^157]: 《大毘婆沙論》卷16：「^貪愛習者：如尊者阿難，憐諸釋種。瞋恚習者：如尊者畢陵伽筏蹉，語殑伽神言：『小婢！止流，吾今欲渡。』憍慢習者：如尊者舍利子棄擲醫藥。愚癡習者：如尊者笈房鉢底，食前咳氣，知食未銷，不知後苦，而復更食。」（大正27，77a28-b3）

[^158]: 參見Lamotte（1976, p.1762,
n.1）：《大智度論》在卷84說他接連以五百事罵佛，接著又以五百事讚佛（大正25，649c18-21）。此一說明是重述《大毘婆沙論》卷76（大正27，392a28-b2）之敘述方式。

[^159]: 旃＝栴【宋】【宮】。（大正25，261d，n.1）

[^160]: 杅＝盂【宋】【元】【明】【宮】。（大正25，261d，n.2）

[^161]: 參見Lamotte（1976, p.1764,
n.1）：參見《大智度論》卷2（大正25，71b），卷9（大正25，121c）；《出曜經》卷10（大正4，663c29-664a26）。

[^162]: 參見Lamotte（1976, p.1764,
n.2）：佛陀在波羅奈說法之後，地上的藥叉發出喜悅之聲達於欲界天到色界天，即四王天迄梵眾天。參見：Vinaya（巴利《律藏》）,
I,
pp.11-12；《五分律》卷15（大正22，104c）；《四分律》卷32（大正24，788b-c）；《根本說一切有部毘奈耶破僧事》卷6（大正24，128a）。

[^163]: 參見Lamotte（1976, p.1764,
n.3）：關於孫陀利之死，而誣攀佛陀之事，參見《大智度論》卷9（大正25，121c9），卷25（大正25，242a12-23），卷84（大正25，649c23-25）；《佛說義足經》卷上《須陀利經》（大正4，176b11-177c19）；《佛五百弟子自說本起經》（大正4，201b24-c4）。

[^164]: 蒺藜：一年生草本植物。莖平鋪在地，羽狀複葉，小葉長橢圓形，開黃色小花，果皮有尖刺。種子可入藥，有滋補作用。這種植物的果實，也稱蒺藜。（《漢語大詞典》（九），p.516）

[^165]: 參見Lamotte（1976, p.1765, n.1）：Aṅguttara（《增支部》）I,
pp.136-138之《阿羅婆迦經》（Āḷavaka
sutta）；《增壹阿含經》卷20（大正2，650a20-c11）。

[^166]: （1）《一切經音義》卷15：「^綩綖（上音宛，下音延。經云綩綖者，花氈、錦褥、舞筵之類。案，禮傳及字書說綩綖乃是頭冠綺飾也，甚乖經義，亦宜改作婉筵二字以合經義也）。」（大正54，401c14-15）

（2）吉藏，《法華義疏》卷6〈3
譬喻品〉：「^綩綖者，外國精絹也，名槃縮繡，富貴者重而敷之。」（大正34，528a21-22）

[^167]: 參見Lamotte（1976, p.1765,
n.2）：佛陀開始弘化之第七年，在舍衛城示現神蹟，並如過去諸佛（若干論書之說明）在忉利天（三十三天）說法，而其母摩耶夫人即轉生該處。帝釋天之寶座，即Pāñḍukambalaśilā（黃白劍婆石）。參見《增壹阿含經》卷28（大正2，703b13-708c3）；《根本說一切有部毘奈耶雜事》卷29（大正24，346a14-347b26）；《雜阿含經》卷19（506經）（大正2，134a7-9）；《義足經》卷下（大正4，186c24-186c26）；《大智度論》卷32（大正25，302b16-c5）等。

[^168]: 跽（^ㄐㄧˋ）：1.兩膝著地，上身挺直。2.引申為拜伏、敬奉。（《漢語大詞典》（十），p.487）

[^169]: 參見《大智度論》卷2：「^佛食馬麥，亦無憂慼；天王獻食，百味具足，不以為悅，一心無二。」（大正25，71b8-9）

另參見《大智度論》卷9：「^受阿耆達多婆羅門請而食馬麥。」（大正25，121c13-14）

《根本說一切有部毘奈耶藥事》卷10～11（大正24，45a-48c9）。

[^170]: 參見《大智度論》卷8（大正25，115a15-c14）。

[^171]: 貰＝世【宋】【元】【明】【宮】【石】。（大正25，261d，n.6）

[^172]: 參見Lamotte（1976, p.1767,
n.4）：參見《五分律》卷3（大正22，19b24-c26）；《鼻奈耶》卷5（大正24，871c20-872b17）；《十誦律》卷36（大正23，262a11-263a6）；《根本說一切有部毘奈耶破僧事》卷19（大正24，197b28-198c6）；《大毘婆沙論》卷83（大正27，429a12-b2）；《增壹阿含經》卷9〈18
慚愧品〉（大正2，590a8-591a7）；《大方便佛報恩經》卷4（大正3，147b23-c7）；《法句譬喻經》卷3（大正4，596a5-27）；《雜寶藏經》卷8（大正4，488c25-489a2）；《法顯傳》（大正51，862c16）；《大唐西域記》卷9（大正51，920c13-16）。

[^173]: 纓絡＝瓔珞【宋】【元】【宮】。（大正25，261d，n.9）

[^174]: 力＝刀【元】【明】。（大正25，261d，n.14）

[^175]: 刀＝力【宋】【宮】。（大正25，261d，n.15）

[^176]: ┌小乘人言──至於道樹，始斷煩惱及習（示人法故說）

┌異說 ┴大乘人言──久已離欲；得無生忍，煩惱及習俱盡（令菩薩喜故說）

斷煩惱及習 ┤ ┌示人法故說（至於道樹，始斷煩惱及習）

│ ┌佛所說皆實 ┴令菩薩喜故說（久已離欲，得無生忍；煩惱及習俱盡）

└正義 ┴遣執顯正──得無生忍，斷煩惱；得佛斷習

（印順法師，《大智度論筆記》［A010］p.18）

[^177]: 《大正藏》原作「己」，今依《高麗藏》作「已」（第14冊，654a21）。

[^178]: 來＝未【宋】【元】【明】【宮】。（大正25，261d，n.18）

[^179]: 參見《大智度論》卷16：「^見然燈佛，以五華散佛，布髮泥中，得無生法忍，即時六波羅蜜滿。」（大正25，180b2-4）

[^180]: 參見Lamotte（1976, p.1777,
n.3）：關於法性生身，與肉身相對，見《大智度論》卷6（大正25，106c），卷12（大正25，146b）。

[^181]: 案：此處所說之「結使」，似指「煩惱習」。

[^182]: 參見Lamotte（1976, p.1778,
n.2）：此位鬱多羅不是別人，正是釋迦牟尼本身，他於過去生時，受迦葉佛之預記。參見《根本說一切有部毘奈耶出家事》卷2（大正23，1030a5-7）；《大智度論》卷38（大正25，340c23-341a26）；《中阿含經》卷12（63經）《鞞婆陵耆經》（大正1，499a-503a）；《根本說一切有部毘奈耶破僧事》卷11（大正24，157a-b）；《興起行經》卷2（大正4，172c-174b）等。

[^183]: 米＝麥【宋】【元】【明】【宮】。（大正25，261d，n.20）

[^184]: 參見Lamotte（1976, p.1779,
n.1）：《大智度論》卷24（大正25，235b）；《根本說一切有部毘奈耶破僧事》卷5（大正24，121a）。

[^185]: 參見《大智度論》卷14（大正25，162a）。

[^186]: 法忍＝忍法【宋】【元】【明】【宮】。（大正25，261d，n.21）

[^187]: 七住：有大慈悲為眾生故，亦為滿本願故，還來世間，具足成就餘殘佛法故，十地滿，坐道場，以無礙解脫力故，得一切智一切種智斷煩惱習。（印順法師，《大智度論筆記》〔A042〕p.80）

[^188]: （諸）－【宋】【元】【明】【宮】。（大正25，262d，n.1）

[^189]: 薄＋（薄）【宋】【元】【明】【宮】【石】。（大正25，262d，n.2）

[^190]: 斷＋（結）【宋】【元】【明】【宮】。（大正25，262d，n.3）

[^191]: 參見《雜阿含經》卷47（1248經）：「^斷三結，貪、恚、癡薄，得斯陀含，一來此世，究竟苦邊。」（大正2，342b25-26）

[^192]: ┌一、無生法忍　　三、具六度生方便

入菩薩位 ┴二、般舟三昧　　四、住頂不墮
（印順法師，《大智度論筆記》［A010］p.18）

┌一、得無生忍等 ┌不墮惡趣

│ │不生下賤

菩薩位 ┴二、住頂不墮─┤不墮二地

└不從頂墮 （印順法師，《大智度論筆記》［A010］p.18）

[^193]: 般舟般三昧：悉見現在十方佛，聞法斷疑，心不動搖。（印順法師，《大智度論筆記》〔A057〕p.98）

[^194]: 參見Lamotte（1976, p.1790,
n.2）：如果住於諸法實相（一切法不生），即會中斷菩薩之志業，而提前入涅槃。

[^195]: 參見Lamotte（1976, p.1790,
n.3）：法位（dharmaniyāma）在此處是菩薩位（bodhisattvaniyāma）之同義語。dharmaniyāma似乎與原始佛典（Saṃyutta
II, p.25; Aṅguttara I,
p.286）所提到的dhammaniyāmatā（現象之規則性，亦譯「法位」）毫不相干。

[^196]: 參見Lamotte（1976, p.1790,
n.5）：在聲聞乘，行者入於見道，斷除一切對欲界苦之疑（苦法智忍）而入於聖位。此處則稱因相信諸法不生而入於見道之菩薩為「得道人」。在此一階段，菩薩或聲聞均已不再是凡夫。

[^197]: 參見Lamotte（1976, p.1790,
n.6）：《大智度論》卷29：「^菩薩家者，若於眾生中，發甚深大悲心，是為生菩薩家。」（大正25，275a7-8）

[^198]: 熟＝就【元】【明】【石】。（大正25，262d，n.5）

[^199]: 參見Lamotte（1976, p.1790,
n.7）：在聲聞之系統，其加行道在於修持能入於四聖諦之四善根（順抉擇分善根）：煖、頂、忍、世第一法。行者可能從前二善根下降，而頂是屬「動」善根中之最高者，亦即行者在該處仍可能墮下。或者是從頂位墮下（mūrdhabhyaḥ
pāta），或者是住在頂（mūrdhāvasthāna），以超越之而入「忍位」。《般若經》即從此一系統得到啟發，用以建立菩薩道之修道次第。菩薩在邁向得無生法忍之過程中，其可能得到若干「頂」，非常接近此無生法忍。但是如果菩薩思辨諸法之性相，即可能會退墮諸法非有、不生不滅、無願等等。只有入正位之菩薩才不會頂墮。

[^200]: 參見Lamotte（1976, p.1791,
n.1）：（1）鳩摩羅什譯《摩訶般若波羅蜜經》卷3〈8
勸學品〉（大正8，233a24-27）；（2）玄奘譯《大般若波羅蜜多經》卷408〈7
入離生品〉（大正7，43c20-24）；（3）《放光般若經》卷2〈10
學品〉（大正8，13a13-b17）；（4）《光讚經》卷3（大正8，165c12-166c16）。

[^201]: 頂墮：不上菩薩位，不墮二乘地，愛著功德法，有取相分別。（印順法師，《大智度論筆記》〔B003〕p.109）

[^202]: （亦）－【宋】【元】【明】【宮】。（大正25，262d，n.6）

[^203]: （是）－【元】【明】。（大正25，262d，n.8）

[^204]: （1）《摩訶般若波羅蜜經》卷3〈8 勸學品〉：

^爾時，慧命舍利弗問須菩提：「云何為菩薩摩訶薩墮頂？」

須菩提言：「舍利弗！若菩薩摩訶薩不以方便行六波羅蜜，入空、無相、無作三昧，不墮聲聞、辟支佛地，亦不入菩薩位，是名菩薩摩訶薩法生故墮頂。」

舍利弗問須菩提：「云何名菩薩生？」

須菩提答舍利弗言：「生名法愛。」（大正8，233a27-b4）

（2）參見Lamotte（1976, p.1791,
n.3）：《大智度論》此處忠實的引用漢譯本《摩訶般若波羅蜜經》卷3（大正8，233a29-b3）之譯語。然而，如筆者在前面已經指出，許多梵文本《般若經》，且為其漢譯本所採用，在此處使用nyāma（離生），而不是niyāma（位置、決定，漢譯「位」），而且它們是將āma（生，未成熟）解為dharmatṛṣṇā（對法之渴愛，法愛）。

Pañcaviṃśati（梵本《二萬五千頌般若經》）ed. N.DUTT, p.119, l.4-9,
Śatasahasrikā,（《十萬頌般若經》）ed. P.GHOSA, pp.485, l.18-486,
l.7云：「^舍利弗尊者！若菩薩不善於方便善巧方便而行六波羅蜜，以及菩薩沒有方便善巧，入於空、無相、無作，他固然不會墮入聲聞、辟支佛，但是他也不可能入於菩薩之離生（nyāma）。這即是菩薩之頂未成熟......所謂生（āma），即是法愛。」

簡言之，行持六波羅蜜及三解脫門之菩薩，如果忽略善巧方便，固然不會墮入聲聞或辟支佛，但同樣也不能入於菩薩位。而菩薩所登上之「頂」（mūrdhan）並不是沒有「生」（āma），因為他還有法愛（dharmatṛṣṇā），而此種菩薩未能超越之「頂」（mūrdhāma）之「生」，事實上就是菩薩之頂墮（mūrdhabhyaḥ
pāta）。

此處所提及之經文，在玄奘譯本《大般若波羅蜜多經》〈初分〉卷36（大正5，200c14-18），〈第二分〉卷408（大正7，43c26-44a1）［案：又見〈第三分〉卷484（大正7，455b29-456a6）〕即說得相當清楚：「^若諸菩薩無方便善巧而行六波羅蜜多，無方便善巧而住三解脫門，退墮聲聞或獨覺（Lamotte說：注意，此處不是說「不退墮」），不入菩薩正性離生，如是名為菩薩頂墮。......「生」（āma）謂法愛（dharmatṛṣṇā）。」關於此段之另一種解說，參見《法寶義林》,
IV, p.346「頂墮」條。

[^205]: 住頂：諸法愛斷，亦復不取。（印順法師，《大智度論筆記》〔B003〕p.109）

[^206]: 參見《摩訶般若波羅蜜經》卷3〈8 勸學品〉（大正8，233b23-c15）。

[^207]: 參見《摩訶般若波羅蜜經》卷3〈8
勸學品〉（大正8，233c20-22）及《大智度論》卷41（大正25，362c27-363b19）。

[^208]: 參見Lamotte（1976, p.1793,
n.3）：如果如人依循鳩摩羅譯本之《大品般若經》之原文，則此一問題固有意義，但是在玄奘譯本《大般若經》卷402（大正7，7c26），卷404（大正7，19a20-21），卷408（大正7，43c28），吾人常可看到bodhisattvasamyaktvanyāma（菩薩正性離生）。其回答不難理解：聲聞一旦入於見道，他必定能進入正位（samyaktva），亦即斷除貪瞋癡，或即是涅槃。而菩薩一旦入於見道，某日必能成就具有一切種智之無上正等正覺。聲聞之niyāma是一種「正位」，而菩薩之niyāma則是「未來佛位」；所以只略稱為菩薩位（或稱法位，dharmaniyāma）。

[^209]: （慧）－【元】【明】【宮】。（大正25，262d，n.10）

[^210]: （1）大小差別：緣起果（大）觀因觀別。

小多求諸法生見，大但求良葯差病，不戲論。（印順法師，《大智度論筆記》〔D009〕p.251）

（2）大果小因，愛果見因。（印順法師，《大智度論筆記》［A054］p.92）

（3）《大毘婆沙論》卷24：「^脇尊者言：不以菩薩以果為門觀緣起故便名鈍根，然觀行者總有二種：一、隨愛行，二、隨見行。隨愛行者，以果為門觀緣起法，依無願三摩地入正性離生。隨見行者，以因為門觀緣起法，依空三摩地入正性離生；唯除菩薩──菩薩雖是隨愛行者，以果為門觀緣起法，而能依空三摩地，入正性離生。」（大正27，123c28-124a6）

（4）參見Lamotte（1976, p.1794,
n.1）：聲聞以緣起之還滅，而求取個人之解脫，所以是理性主義者；菩薩則以他人之利益為追求之目標，所以是感性的。

[^211]: 《大正藏》原作「即」，今依《高麗藏》作「邪」（第14冊，655c18）。

[^212]: 參見Lamotte（1976, p.1794,
n.2）：資料上可分為三類眾生：1、正性定聚，已經入道，而很快可證涅槃者；2、邪性定聚，即犯下重罪，必然生於惡趣，而一旦出惡趣，又入於第三種「聚」；3、不定聚，不屬於前二者，且可能入於前二者。參見Dīgha（《長部》）III,
p.217；《增壹阿含經》卷13（9經）〈23 地主品〉（大正2，614b23-24）。

[^213]: ┌一、發意──發菩提心

│二、修行──修行六度（智）──（知法實相、般若）

修行四法入菩薩位 ┤三、大悲──愍念眾生（悲）

└四、方便──觀空不捨眾生（悲智具）..................入菩薩位

（印順法師，《大智度論筆記》［A010］p.19）

[^214]: 正位：從苦法忍至道比忍。（印順法師，《大智度論筆記》〔A055〕p.92）

參見《大毘婆沙論》卷169（大正27，851b24-27）。

[^215]: 發意、修行、大悲、方便，參見印順法師，《大智度論筆記》［A010］p.19。

[^216]: 《大智度論》卷48：「^如是觀四諦信涅槃道，心住快樂似如無漏，是名煖法；如人攢火並有煖氣必望得火。信此法已，心愛樂佛；是法如佛所說，如服好藥差病；知師為妙。諸服藥病差者人中第一，是則信僧，如是信三寶。」（大正25，405b12-17）

[^217]: 《大智度論》卷48：「^煖法增進，罪福停等故，名為頂法；如人上山至頂，兩邊道里俱等。」（大正25，405b17-19）

[^218]: 小乘行位：先具四善根，然後入正位。（印順法師，《大智度論筆記》〔A055〕p.92）

[^219]: 方便力故，知法空不捨眾生，不捨眾生知實空，入菩薩位。（印順法師，《大智度論筆記》［A010］p.19）

[^220]: 六度攝為福德、智慧二門。（印順法師，《大智度論筆記》［D005］p.245）

[^221]: 金翅鳥王摶龍喻（可通華嚴）。（印順法師，《大智度論筆記》［D004］p.244）

[^222]: 摶＝搏【宋】【元】【明】【宮】。（大正25，263d，n.2）

[^223]: （1）《阿毘達磨發智論》卷11：「^如說三障，謂煩惱障、業障、異熟障。云何煩惱障？謂如有一本性具足熾然貪瞋癡煩惱，由如此故，難生厭離，難可教誨，難可開悟，難得免離，難得解脫。云何業障？謂五無間業。云何異熟障？謂諸有情處──那落迦、傍生、鬼界、北拘盧洲、無想天處。」（大正26，973a24-29）

（2）參見Lamotte（1976, p.1795,
n.2）：三種障礙是：1、業障（無間業）；2、煩惱障（利煩惱）；3、報障（惡趣及生於北俱盧洲及無想有情）。此三事有礙於修道及修道之加行。參見
Aṅguttara（《增支部》）III, p.436;
Paṭisaṃbhidā（巴利《無礙解道》）I, p.124;
Vibhaṅga（巴利《分別論》］p.341；《俱舍論》卷17（大正29，92b23-93a11）。

[^224]: 案：此即「三示導」（神變示導，記心示導，教誡示導）。

初現神足：神變示導；次為示其心趣：記心示導；而為說法：教誡示導。

[^225]: 實相：實法相，無所除壞，亦無所作。（印順法師，《大智度論筆記》〔C003〕p.184）

[^226]: 入法位，即過二地，住阿鞞跋致。（印順法師，《大智度論筆記》［E004］p.293）

[^227]: 三＝二【明】。（大正25，263d，n.3）

[^228]: 無漏五根：無漏之信根、精進根、念根、定根、慧根。參見《大智度論》卷19（大正25，198b25-29）。

[^229]: 參見《摩訶般若波羅蜜經》卷1（大正8，217a7-12）。

[^230]: （已）－【宋】【元】【明】【宮】。（大正25，263d，n.4）

[^231]: 參見《大智度論》卷3（大正25，81b28-c18）。

[^232]: 參見《大智度論》卷27（大正25，262a18-c5）。

[^233]: 諸＝說【元】【明】。（大正25，263d，n.5）

[^234]: 參見Lamotte（1976, p.1801, n.2）：應作「說法」。

[^235]: 菩薩所畏，莫過墮二地。（印順法師，《大智度論筆記》［C012］p.203）

[^236]: 參見Lamotte（1976, p.1801, n.3）：《維摩詰所說經》卷2〈6
不思議品〉：「^是時大迦葉聞說菩薩不可思議解脫法門，歎未曾有，謂舍利弗：『譬如有人，於盲者前現眾色像，非彼所見；一切聲聞聞是不可思議解脫法門，不能解了，為若此也！智者聞是，其誰不發阿耨多羅三藐三菩提心？我等何為永絕其根，於此大乘，已如敗種！』」（大正14，547a3-9）

另參見《十住毘婆沙論》卷13（大正26，93a6-15），《菩提資糧論》卷3（大正32，527c20-528a9）。

[^237]: （1）觚＝枛【元】【明】。（大正25，263d，n.6）

（2）觚（^ㄍㄨ）：2.多角棱形的器物。3.指器物的邊角、棱角。（《漢語大詞典》（十），p.1357）

（3）枛（^ㄐㄧㄠˋ）：「《玉篇‧木部》："枛，木刺也。"」（《漢語大字典》（二），p.1172）

案：觚枝，樹枝又歧出的枝條。

[^238]: 栖（^ㄑㄧ）：亦作"棲"。1.禽鳥歇宿。（《漢語大詞典》（四），p.966）

[^239]: 二乘永滅佛業。（印順法師，《大智度論筆記》〔C021〕p.222）

[^240]: 無生法忍：觀法不生滅四句，於三界得脫，不以空不空，一心信忍實相智慧，無能動壞。（印順法師，《大智度論筆記》〔C010〕p.199）

[^241]: （地）－【宋】【元】【明】【宮】。（大正25，263d，n.11）

[^242]: 阿鞞跋致常得果報神通。（印順法師，《大智度論筆記》〔A042〕p.80）

[^243]: （智）＋慧【宋】【元】【明】【宮】。（大正25，263d，n.13）

[^244]: 阿鞞跋致：淺心作惡，是未得；忍之不退。（印順法師，《大智度論筆記》〔E004〕p.293）

[^245]: （1） ┌已得無生忍──法身

二種阿鞞跋致 ┴將得無生忍──肉身
（印順法師，《大智度論筆記》［A010］p.19）

（2）參見Lamotte（1976, p.1804,
n.2）：《大智度論》之解說完全按照《般若經》之說明，亦即區別二種之阿鞞跋致：1、有一種菩薩是「正阿鞞跋致」，他具有所有般若經所說之阿鞞跋致相，特別是已經證得無生法忍。此「無生法忍」確定是在第八地（不動地）證得，由此菩薩確定可得無上菩提：此種菩薩不會退轉，且可以稱之為菩薩位。2、有一種是「準阿鞞跋致」之菩薩，他並沒有「阿鞞跋致相」，而且原則上可能會退轉。事實上他雖然將來可得無上正覺，但唯有佛陀知其事。在佛陀現前時，他成為阿鞞跋致，而此是透過佛陀給予授記使他成為阿鞞跋致。這即是Pañcaviṃśati（梵本《二萬五千頌般若經》）p.66,
l.15-16以及śatasāhasrikā,（梵本《十萬頌般若經》）p.272,
l.7-9所說的「有菩薩僅一發菩提心，即入於菩薩位，而住於不退轉地」。

此處應該提及《大智度論》卷74之另一段說明：「^問曰：得何事來名阿鞞跋致？答曰：《阿毘曇毘婆沙》中說：過三阿僧祇劫後，種三十二相因緣，從是以來名阿鞞跋致。《毘泥阿波陀那》中說：從見燃燈佛，以五莖花散佛，以髮布地，佛為授阿鞞跋致記；騰身虛空，以偈讚佛，從是已來，名阿鞞跋致。此《般若波羅蜜》中，若菩薩具足行六波羅蜜，得智慧方便力，不著是畢竟空波羅蜜，觀一切法不生不滅、不增不減、不垢不淨、不來不去、不一不異、不常不斷、非有非無，如是無量相等二法，因是智慧，觀破一切生滅等無常相，先因無常等故，破常等倒；今亦捨無生無滅等，捨無常觀等，於不生不滅亦不著......是名菩薩得無生法忍，入菩薩位，名阿鞞跋致。是菩薩雖從初發心已來名阿鞞跋致，阿鞞跋致相未具足故，不予授記。」（大正25，579c21-580a11）

[^246]: 得＝當【宋】【元】【明】【宮】。（大正25，263d，n.14）

[^247]: 授＝受【宋】【元】【明】【宮】【石】。（大正25，263d，n.15）

[^248]: （1）利益傍人，為未得忍者授阿鞞跋致記。（印順法師，《大智度論筆記》［C010］p.201）

（2）參見《佛說首楞嚴三昧經》卷下：「^菩薩授記凡有四種。何謂為四？有未發心而與授記，有適發心而與授記，有密授記，有得無生法忍現前授記，是謂為四。」（大正15，638c13-15）

[^249]: 誡＝戒【宋】【元】【明】【宮】。（大正25，263d，n.17）

[^250]: 法身菩薩，不須教誡。（印順法師，《大智度論筆記》［C012］p.205）

[^251]: （河）－【宋】【元】【明】【宮】。（大正25，263d，n.18）

[^252]: ┌一、斷煩惱、知實相，得不退

初發心 ┤二、但行檀，便具六度

│三、行六度，未不退；生大悲心，得不退

└四、得悲心，念空，故悲弱。悲眾生，觀空弱．二事等得不退。

（印順法師，《大智度論筆記》［A010］p.20）

[^253]: 參見《摩訶般若波羅蜜經》卷20〈68
攝五品〉（大正8，365a28-368c1）；《大智度論》卷12（大正25，150a-153a），《大智度論》卷80-81〈68
六度相攝品〉（大正25，623b8-632b10）。

[^254]: 參見《摩訶般若波羅蜜經》卷2〈4
往生品〉（大正8，225a-229c）；《放光般若經》卷2〈4
學五眼品〉（大正8，7b15-9c2），〈5
五神通品〉（大正8，9c4-10a24）；《光讚經》卷2〈3
行空品〉（大正8，156a5-27）。

[^255]: 參見《摩訶般若波羅蜜經》卷16〈55
不退品〉（大正8，339a-341b），卷17〈56
堅固品〉（大正8，341b13-342a29）；《放光般若經》卷13〈56
阿惟越致品〉（大正8，86a12-13），〈57
堅固品〉（大正8，87c18-89c2）。