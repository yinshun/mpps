[^89]釋曰： ^lun-82-1

須菩提聞菩薩摩訶薩大利根相──所謂一波羅蜜邊能生五波羅蜜，行一波羅蜜即能具五波羅蜜，如上品[^90]中說；是事希有，故問佛：「是菩薩發心已來，為幾時能得如是方便？」 ^lun-82-2

佛答：「是菩薩發心已來，除大菩薩，於餘眾生無量億阿僧祇劫。」 ^lun-82-3

或有菩薩發心已來無量億阿僧祇劫，大罪因緣覆心故不見佛，不親近供養。是故問：「是菩薩為供養幾佛？」 ^lun-82-4

\`2370\`佛答：「是菩薩為已供養如恒河沙等諸佛。」 ^lun-82-5

上言「無量億阿僧祇」，今言「恒河沙」者，多數理同故。 ^lun-82-6

有菩薩久發心，雖多以華香供養諸佛，而未能種善根，作是念：「我必當得果報，深心行六波羅蜜故。」若以深心行六波羅蜜，為阿耨多羅三藐三菩提故作功德，是名「種善根」。是故第三問：「種何等善根？」 ^lun-82-7

佛答：「是菩薩從初發心已來，具足行六波羅蜜。一切福德無不作者，一切善法無不修集。」 ^lun-82-8

須菩提聞已，歡喜白佛言[^91]：「希有！世尊！是菩薩能如是行方便。」 ^lun-82-9

所謂未斷諸煩惱、未離生死，而能勝斷煩惱、離生死法者。 ^lun-82-10

無始生死已來集諸惡法，菩薩心後來，而能用後來心，不隨先所集惡心，是為希有！ ^lun-82-11

一切眾生無恩於菩薩，而菩薩常欲利益。是諸眾生或欲奪菩薩命、割截身體，菩薩欲以[^92]第一佛樂智慧命欲與眾（636a）生。 ^lun-82-12

如是等，是為希有！ ^lun-82-13

佛可須菩提所說，欲令[^93]此事明了故作譬喻── ^lun-82-14

如日月照四天下，若無日月，則百穀藥草及眾生無以生長。 ^lun-82-15

月是陰氣，日是陽氣，二氣和合故萬物成長，是故日月於四天下大有利益。 ^lun-82-16

菩薩亦如是，於四生中，以大悲心憐愍眾生故，能隨所願行一切善法；大智慧力故，破眾生著善法心。如是六波羅蜜等諸善增長成就，直至阿耨多羅三藐三菩提。 ^lun-82-17

又復眾生雖復有眼，若無日月，則無所見；眾生雖有世俗善根利智，不得般若波羅蜜照明，尚不得二乘，何況得阿耨多羅三藐三菩提！ ^lun-82-18

又復菩薩雖行五波羅蜜，不得般若波羅蜜，不得[^94]名「波羅蜜」，以不破著心故。[^95] ^lun-82-19

\`2371\`若菩薩乃至能自以身命布施，若無般若，其心易破──如無夫之婦，侵凌[^97]則易──若有般若，則不可破壞。 ^lun-82-20

菩薩雖行種種諸餘深法，不得般若，不名為「行波羅蜜」，但名為「行善法」，有量有盡故。 ^lun-82-21

此中說譬喻：轉輪聖王雖有千子、八萬四千小王及六寶[^98]，不得名為轉輪聖王，不能飛行[^99]到四天下；若天遣[^100]金輪寶至，乃[^101]得名為轉輪聖王。 ^lun-82-22

菩薩亦如是，雖有布施等諸善法，不得般若波羅蜜故，不名為「菩薩為行六波羅蜜人」，不能除障礙、行菩薩道故。 ^lun-82-23

譬如健將，善知戰法，器仗[^102]具足，不畏怨敵。 ^lun-82-24

「健將」即是菩薩，「器仗」是般若。 ^lun-82-25

「增上慢」者，未得聖道，意謂已得。 ^lun-82-26

菩薩說畢竟空法；是人行善法，心不同故，毀壞菩薩。 ^lun-82-27

外道、梵志等及諸魔民，乃至菩（636b）薩旃陀羅者。 ^lun-82-28

「菩薩旃陀羅」者，如〈魔品〉中說：「聞魔來稱其名字而與受[^103]記，而生輕慢。」[^104] ^lun-82-29

復次，為般若波羅蜜故說五波羅蜜；若人能直行諸法實相，則不為說布施等入般若初門。以人鈍根、罪重故，種種因緣說──以布施破慳；持戒折薄諸煩惱；忍辱開福德門，能行難事；精進如風吹火，熾然不息；禪定攝心一定，觀諸法實相故。 ^lun-82-30

是五波羅蜜皆趣向般若波羅蜜，如諸小王朝宗轉輪聖王。 ^lun-82-31

如一切眾流皆入大海；布施等諸善法亦如是，為般若波羅蜜所守護故，得至薩婆若。 ^lun-82-32

問曰：五波羅蜜如諸川流，般若波羅蜜應如大海；今何以言「五波羅蜜為般若波羅蜜所守護故，得入薩婆若」？ ^lun-82-33

答曰：汝不聞先說「般若有種種名字」耶？「薩婆若」即是「般若」異名。 ^lun-82-34

五波羅蜜福德入般若波羅蜜中，即得清淨般若；般若清淨故，得佛道，變\`2372\`名「薩婆若」。[^105]是故言「入薩婆若」，即是「入般若」。 ^lun-82-35

有人疑：諸波羅蜜各各有力，何以獨言「般若波羅蜜功用為大」？ ^lun-82-36

是故言：譬如人之右手，自然穩便；五波羅蜜如左手，不得般若波羅蜜，則所作不便。 ^lun-82-37

如人開目造事，所作皆成；如導師在前，餘伴隨逐，進止取捨，皆隨導師，不得自在。般若波羅蜜亦如是，導五波羅蜜，所可修集成辦，皆仰般若。 ^lun-82-38

此中佛自說譬喻：如轉輪聖王輪寶在四兵前導，輪住餘寶則住。 ^lun-82-39

「輪」是般若波羅蜜，常在五波羅蜜前[^106]導，五波羅蜜隨逐。 ^lun-82-40

如《般若》初品中說：「菩薩欲具足檀波羅蜜，不見施者、（636c）受者及財物。」[^107]先籌量、分別、斷一切著，然後布施──是則般若在前導。 ^lun-82-41

如輪寶伏四天下已，常在王宮，住虛空中。 ^lun-82-42

「聖王」是菩薩；「輪」是般若，破諸魔民煩惱已，入薩婆若宮中住。 ^lun-82-43

是輪無所分別：「我常在前，餘寶在後；無憎愛心──是可來、是不可來。」 ^lun-82-44

般若無分別亦如是：「檀波羅蜜隨我來，尸羅波羅蜜勿來。」如經中廣說。 ^lun-82-45

此中佛自說因緣：「一切法性無所能作。」 ^lun-82-46

須菩提聞是已，白佛言：「若一切法性空、無所有，云何菩薩行六波羅蜜能得阿耨多羅三藐三菩提？」 ^lun-82-47

佛答：「菩薩行般若，作是念：『諸法雖畢竟空，眾生狂顛倒故，深著不解；我若不以方便力，則不可得度。』」 ^lun-82-48

「方便」者，所謂金色身、三十二相，八十隨形好，無量光明，神通變化──能以一指[^108]動十方三千大千國土，梵音說法無厭[^109]，色身，十力、四無所畏、十八不共法、無礙解脫、一切種智、大慈大悲等。 ^lun-82-49

具足無量諸佛法，然後能教化眾生，眾生必能信受。得如是力，假令妄語，人猶\`2373\`當[^110]信，何況實語！ ^lun-82-50

如《經》說「我雖知諸法實相，能[^111]入涅槃，但為眾生故行檀波羅蜜」等，如《經》中廣說，乃至「不可以異事度眾生」。 ^lun-82-51

須菩提白佛言：「世尊！若諸波羅蜜畢竟空故無差別，云何般若波羅蜜於諸波羅蜜中最尊？」 ^lun-82-52

佛可須菩提，畢竟空中諸波羅蜜實無差別。若無般若波羅蜜，諸波羅蜜畢竟空、無差別，誰能知者？若無般若[^112]，五法云何得波羅蜜名字？ ^lun-82-53

五波羅蜜未入般若時，有差別；既入般若，則無差別。 ^lun-82-54

如諸異色物，到須（637a）彌山邊，皆同一色，不得言：「餘物色皆同，何以獨稱須彌為大？」檀波羅蜜等亦如是，雖無差別，皆是般若力故，不得言[^113]：「何以獨稱般若為大？」 ^lun-82-55

須菩提雖蒙開釋，猶未善解，復以異塗[^114]而問世尊：「若實義中無差別，云何般若於五波羅蜜為上？」 ^lun-82-56

先說「未得聖道空」，今說「得聖道空」，是故說第一實義。第一實義聖道，是最可信，是中亦無差別。 ^lun-82-57

佛可言：「如是！如是！我說六波羅蜜分別，皆為世俗故。何以故？世人不可但為說諸法實相，聞則迷悶，生於疑悔。是故以第一義為心，用世俗語言為說；是故說分別有諸波羅蜜教化眾生。眾生實無有法，皆是空、不生不死、不退不起；色等法亦如是。是[^115]故般若波羅蜜雖空，能示如是事故，而最[^116]上、最妙；譬如玉[^117]女寶，於眾女中最為第一而最上、最妙。」 ^lun-82-58

「須菩提白佛：佛以何意故常說般若最上」者，須菩提種種因緣說般若、五波\`2374\`羅蜜無差別，佛亦然可其所說，而復言「般若最上」。 ^lun-82-59

「佛言：般若波羅蜜守護一切善法，至薩婆若中住」者，一切[^118]雖空，若無般若，一切諸善法皆不能至薩婆若。 ^lun-82-60

「善法」者，五波羅蜜、三十七品、大慈悲[^119]等諸菩薩法。 ^lun-82-61

問曰：若行諸善法亦能至薩婆若，何以但說「般若故得至」？ ^lun-82-62

答曰： ^lun-82-63

雖諸善法和合能破煩惱、得阿耨多羅三藐三菩提，而般若波羅蜜於中功力最大。 ^lun-82-64

譬如大軍摧敵，而主將得功名。 ^lun-82-65

復有人言：諸善法不得般若，不得至薩婆若；般若不得諸善法，獨能至薩婆若。 ^lun-82-66

如《經》說：（637b）「師子雷音佛國，寶樹莊嚴，其樹常出無量法音──所謂一切法畢竟空、無生無滅等。其土人民生便聞此法音故，不起惡心，得無生法忍。」[^120]如此人何有布施、持戒等諸功德？ ^lun-82-67

亦有狂人[^121]、醉人從佛聞四諦，即時得道。 ^lun-82-68

如是等無有智慧，行餘法得道，無有是事[^122]！ ^lun-82-69

須菩提問佛：「般若畢竟空，不取聖法、不捨凡夫法，云何佛言『是般若波羅蜜[^123]能至薩婆若住』？」 ^lun-82-70

佛可其言：「如是！如是！是般若波羅蜜無取無捨。」 ^lun-82-71

雖言「取薩婆若」，以不取法故取。住義亦如是。 ^lun-82-72

此中佛自說因緣，所謂「一切法不取相」。 ^lun-82-73

「一切法」者，色乃至菩提。 ^lun-82-74

是法虛誑，從因緣生，自性無故不取，不取故不捨，以不憶念取相故。 ^lun-82-75

須菩提言：「若不憶念色等法，云何增長善根？善根不增長，云何得阿耨多羅三藐三菩提？」 ^lun-82-76

佛答：若菩薩能滅一切法中憶念，即是空、無相、無作解脫門；解脫即是諸法實相。 ^lun-82-77

雖有善根，以取相著[^124]心顛倒故不增長；譬如種穀，其苗雖好，穢草多故，不能增長。 ^lun-82-78

此中說因緣：「以眾生憶念故，生三界善、不善處；若無憶念則不著，不著則不生[^125]。」 ^lun-82-79

須菩提從佛聞是已，思惟籌量：「是法畢竟空、無所有；若行是法，亦應無所得、無住處。何以故？因果相似故。」是故問佛：「菩薩作是念[^126]行般若，何所住、何所得？」 ^lun-82-80

佛答：「色等一切法中不住，乃至不住中亦不住。」 ^lun-82-81

不取相故不著，不著故[^127]則不住。 ^lun-82-82

此中佛自說因緣：「是菩薩不見法有可著、可住、著者、住者。」 ^lun-82-83

此中法難破故，但說「法」，不說「著者」。[^128]（637c） ^lun-82-84

「須菩提！若菩薩住是眾生空、法空，作是念『我能如是行』者，則是失、則是離。何以故？般若波羅蜜是不著相。」 ^lun-82-85

是菩薩以我心外著空、內著我，不如般若行，故言「遠離般若」。何以故？般若波羅蜜是不著相，以性無故。 ^lun-82-86

\`2376\`上以著空故失，今以破空得般若而著般若無性故失，失故不得受記。 ^lun-82-87

若作是念「住般若中能生檀波羅蜜等」者，亦復是失。 ^lun-82-88

問曰：上二失因緣可爾，今以何為失？ ^lun-82-89

答曰：上二失以著空、著無性法故，便[^129]不能修檀波羅蜜等功德，而生邪見故，作是念：「若法都空，復何所行？」 ^lun-82-90

是人以不著空、不著無性故行檀波羅蜜等，作是念：「能不著空、無性而能行是功德，是為真道。」是亦為失，以其心有悕望故。 ^lun-82-91

若失般若，則不能行檀波羅蜜乃至大悲。 ^lun-82-92

何以故？阿耨多羅三藐三菩提是真實法，般若波羅蜜與此相似；檀等諸善法不相似，以其取相著故。 ^lun-82-93

若菩薩自憶想分別：「一切法不取相，諸佛知是已，得阿耨多羅三藐三菩提。」 ^lun-82-94

「不取相[^130]」者，名「畢竟空」，不可取，諸相[^131]滅故。 ^lun-82-95

亦為他開示、演說，則失般若。 ^lun-82-96

是人以求空則失、無性亦失；「我是凡夫生死人，諸煩惱未盡，云何能得？」但隨佛語[^132]，自不分別，而定心為他人說[^133]：「不取一切相是佛法。」種種因緣，以此事開示、教詔[^134]，是亦為失。 ^lun-82-97

何以故？諸佛於諸法無所得，取義亦如是；是不取相法，乃至假名字不可說，何況有所得！諸[^135]佛[^136]法寂滅相，無諸戲論，一切語言道斷故。 ^lun-82-98

須菩提作是念：「若空有（638a）失，空空中亦有失，無取法中亦有失，然不可無\`2377\`道。」今當問佛：「云何行者無是[^137]過失？」 ^lun-82-99

佛答：「若菩薩知諸法畢竟空、無所有、不可取，是法不可得知，如是行者則無失。」 ^lun-82-100

菩薩著[^138]畢竟空、著無性、著菩薩所行道，佛說三種皆失。 ^lun-82-101

菩薩聞是已，則捨著心，今猶著佛所行未息：「如[^139]佛所行，必[^140]是真道，我但當隨佛行。」 ^lun-82-102

一切法無所有、不取相，是故為失。 ^lun-82-103

今能如佛心中所得法──如是法相，佛亦無所得；無所得[^141]故不貪貴佛、不輕賤餘人，於一切眾生其心平等[^142]。 ^lun-82-104

此中[^143]更問：「如是，是[^144]清淨般若，無有過失，離自相不著[^145]。不離自相是即有相[^146]著法；若離自相，云何可行？」 ^lun-82-105

佛答：「若菩薩於一切法不生，是名能行般若。是菩薩不說『是色若常、若無常等，是色、誰色』。」 ^lun-82-106

「是色」，破[^147]色；「誰色」，破人。 ^lun-82-107

色乃至一切種智，亦如是。 ^lun-82-108

若法如是畢竟空，推求不可得，是不可生。所以者何？性不能生性，無性不能生無性。 ^lun-82-109

如是等破顛倒，得實論議，皆是般若波羅蜜力，餘波羅蜜皆隨從；譬如轉輪聖王有所至處，四種兵常隨從。 ^lun-82-110

聖王福故，四種兵皆能飛；般若力故，諸餘法皆是實性，同至[^148]佛道。 ^lun-82-111

復次，譬如善御駕駟，不失平道。馬雖有致車之力，若無[^149]御者，則不能有所至；布施等亦[^150]如是，雖有功德果報力，無般若調御，不能至佛道。 ^lun-82-112

如是種種譬喻，五波羅蜜入般若中雖無差別，以是事故而般若波羅蜜最尊、最妙。 ^lun-82-113

須菩提聞佛種種因緣說般若最大，又聞不行是行（638b）般若波羅蜜，是故問佛：「世尊！何等是菩薩道？何等非菩薩道？」 ^lun-82-114

佛答：「二乘非菩薩道。」 ^lun-82-115

雖有凡夫及諸煩惱非菩薩道，麁故不說；二乘同行空、同求涅槃故，說非菩薩道。麁事人不疑，細事人疑故。 ^lun-82-116

「薩婆若是菩薩道」──因中說果故。 ^lun-82-117

須菩提歡喜讚歎般若，作是言：「世尊！般若波羅蜜為大事故起。」[^151]如《經》中廣說，乃至「諸法常住故」。[^152] ^lun-82-118

須菩提難：「若般若無所生無所滅，云何行布施、持戒等？」 ^lun-82-119

佛答： ^lun-82-120

以般若無所生無所滅，即是畢竟空；畢竟空故，不妨行六波羅蜜。 ^lun-82-121

菩薩聞種種因緣讚一切智；為一切智故，行布施等法；是法為度一切眾生故，迴向阿耨多羅三藐三菩提；是六波羅蜜功德安立諸法實相中，迴向阿耨多羅三藐三菩提。 ^lun-82-122

如是菩薩具足六波羅蜜、慈等諸功德，不顛倒，正行善根故。 ^lun-82-123

須菩提問：「菩薩云何應習六波羅蜜？」 ^lun-82-124

佛答： ^lun-82-125

「若菩薩觀色等諸法不合不散。」 ^lun-82-126

色等諸法顛倒煩惱和合故合，以正智慧觀故散。 ^lun-82-127

菩薩以利智慧深觀，則無法合；顛倒煩惱皆虛誑，故非合。如先破染、染者事中說。[^153] ^lun-82-128

是故菩薩知諸法本不合故亦無散，則不生高心。 ^lun-82-129

復次，菩薩不應作是念：「我以真智慧令色等諸法清淨而住其中。何以故？色等法無住處。」 ^lun-82-130

如地住於水，水住於風，風住於空，空無所住；以本無住處故，一切都無住。[^154] ^lun-82-131

「菩薩應如是住無住法中，得阿耨多羅三藐三菩提。」 ^lun-82-132

此中說譬喻：「樹」[^155]是般若波羅蜜，「菓」[^156]是阿耨多羅三藐三菩提。若人欲得阿耨多羅三藐三菩提，（638c）應當種般若波羅蜜子。 ^lun-82-133

\`2380\`「人」是行者，「水」是五波羅蜜。如人溉灌樹時，雖未見果實，時至[^157]則得時節和合，是具足諸法。 ^lun-82-134

如《經》中說讚歎般若：「若菩薩欲不隨他行，得諸法實相；若有邪見人來破壞，覺而不隨；若欲淨佛國土、坐道場、轉法輪──當學般若。」 ^lun-82-135

須菩提問佛：「如佛所教，菩薩當學般若？」 ^lun-82-136

佛言：「我教令學般若。」 ^lun-82-137

須菩提作是念：「一切法平等相，何以故但教學般若？」 ^lun-82-138

佛答：「學是般若波羅蜜，於一切法得自在故，我教學般若波羅蜜。」 ^lun-82-139

般若波羅蜜於一切法中最大，如佛於一切眾生中最尊；又如萬川，大海為大。 ^lun-82-140

如《經》中說射師喻。若菩薩能如是一切法中行自在般若，魔、若魔人所不能勝，何況增上慢及邪見人[^158]！ ^lun-82-141

是菩薩為十方諸佛所念。 ^lun-82-142

諸佛念義，如先說。[^159] ^lun-82-143

此中佛說：「若菩薩行六波羅蜜，亦能觀六波羅蜜畢竟空──如是人有大功夫故，為諸佛所念。」 ^lun-82-144

譬如勇士入陣，破賊而不被瘡[^160]，則為主所念；菩薩亦如是，破諸煩惱賊，具足六波羅蜜，而不著六波羅蜜，則為諸佛所念。 ^lun-82-145

諸佛不取是菩薩色故念，不取受、想、行、識故念。 ^lun-82-146

何[^161]以故？色等諸法虛誑不實故、諸佛觀是菩薩身如實相故念。 ^lun-82-147

須菩提歡喜言：「菩薩多有所學。」 ^lun-82-148

亦學俗法、亦學道法，亦學諸波羅蜜、亦[^162]學畢竟空，亦學起、亦學滅。 ^lun-82-149

凡夫[^163]學起不能學滅；聲聞學滅不能學起；菩薩亦學起亦學滅，是故言「多有所學」。 ^lun-82-150

是起滅如幻、如夢，畢竟空故，實無所學[^164]。 ^lun-82-151

佛可其言，自說因緣：「菩（639a）薩所學，皆無所得。」 ^lun-82-152

須菩提白佛言：「世尊！佛所說法，若略、若廣，菩薩所應學，何以故言『所學皆無所得』？」 ^lun-82-153

須菩提意：如佛所說八萬四千法聚、十二部經，若廣、若略，諸三[^165]乘人所學；此中說：菩薩欲得阿耨多羅三藐三菩提，應學六波羅蜜若略、若廣；學者應當受持、親近是法，讀、誦、思惟、正觀；乃至入無相三昧，心、心數法不行。菩薩能如是學，則能知諸法略、廣相。 ^lun-82-154

「廣」者，從八萬四千法聚[^166]已來無量佛法。 ^lun-82-155

「略」者，乃至小品，小品中一品，一品中一段。 ^lun-82-156

復次，「略」者，知[^167]諸法一切空、無相、無作、無生無滅等。 ^lun-82-157

「廣」者，諸法種種別相分別，如後「善知識[^168]」中說。[^169] ^lun-82-158

須菩提問：「云何菩薩知一切法略、廣相？」 ^lun-82-159

佛答：「若知諸法如如相者，所謂不生、不滅、不住異。」 ^lun-82-160

問曰：若「如」一相、無生相，云何菩薩知是「如」故知諸法總相、別相？總相、別相，即是略、廣相。 ^lun-82-161

答曰：「如」名諸法實相，常住不壞，不隨諸觀。菩薩得是「如」，即破無明邪見等諸顛倒；是人得實法故[^170]，一切世間法──總相、別相，了了知。先[^171]凡夫時智慧眼病，以無明顛倒覆故，不能實知。 ^lun-82-162

問曰：「實法相」者，所謂空、無相、無作，諸智滅；云何言「得如實相故，了了知諸法總相、別相」？ ^lun-82-163

答曰：我已先[^172]答，而汝於「如」中取相故，復作是難；汝若知[^173]「如」，不應作是難。是「如」畢竟無相故，不妨[^174]知諸法總相、別相，以智慧明[^175]了了故。 ^lun-82-164

復次，譬如人年既長大，乃知小時所行皆愚癡可笑。 ^lun-82-165

菩薩亦如是，入諸法實相[^176]，起已，還在顛倒果報六情中，念寂滅解脫樂，乃知世間六情所著皆是虛誑可捨法──是名「總相」。 ^lun-82-166

於此中分別（639b）不淨有上、中、下，無常、苦、空、無我等亦如是，乃至八萬四千種諸錯謬。 ^lun-82-167

復次，知如、法性、實際故，亦知諸法略、廣相。 ^lun-82-168

如、法性、實際差別義，如初品中說。[^177] ^lun-82-169

此中，佛說：「非際是實際。」 ^lun-82-170

「非際」者，無相可取，無定法可著。 ^lun-82-171

得法性故，知色等十八性皆是法性。 ^lun-82-172

「法性相」者，佛說：「無分、無非分。」 ^lun-82-173

「無分」者，不可示此示彼，無分別、無相、無量。 ^lun-82-174

「無非分」者，不著是無相、無量等破量相。 ^lun-82-175

「法性」，二事妨[^178]故不見：一、有相、有量，二、無相、無量。有相、有量為麁，\`2383\`無相、無量為細，是故說「法性相無分、無非分」。 ^lun-82-176

菩薩入三解脫門，住如等三實法，則能籌量知一切法[^179]總相、別相。 ^lun-82-177

須菩提聞佛答已，欲更問無量佛法異門事。 ^lun-82-178

佛答：「知一切法無合無散故，則知諸法總相、別相。」 ^lun-82-179

問曰：眼見二指有合散，云何言「無合散」？ ^lun-82-180

答曰： ^lun-82-181

我先言：「肉眼所見，與牛羊無異，不可信。」[^180] ^lun-82-182

復次，三節[^181]皮肉具足為指，指無定法。 ^lun-82-183

復次，設有指法，亦不盡合──一分合，多分不合；多分不合故，不得言「指合」。 ^lun-82-184

問曰：以少合故名為合。 ^lun-82-185

答曰：指少分不名為指，云何言「指合」？若多[^182]分不合不名為不[^183]合，何以少分合故名為合？是故不得言「二指合」。 ^lun-82-186

復次，指與分不異不一故，即是無指；無指故無合；入破一異門中，則都無合。 ^lun-82-187

如佛此中說：「一切法自性無，性無故即是無法[^184]，無法云何有合散？」 ^lun-82-188

須菩提聞佛說如、法性、實際、不合不散四門，知略、廣相，是故須菩提言：「世尊！是名『略攝般若波羅蜜』。略攝聞[^185]是安隱道故，一切菩薩所應學。」 ^lun-82-189

---

[^1]: 「大智度論釋大方便品第六十九卷八十二」十七字＝（大智度論卷八十二釋方便品第六十九品上）十八字【宋】，＝（大智度論卷第八十二釋方便品第六十九品上）十九字【宮】，＝（大智度論卷八十二釋方便品第六十九上）十七字【元】，＝（大智度論卷八十二釋方便品第六十九之上［經作大方便品］）二十四字【明】，＝（大智度經論卷第八十二釋第六十八品上）十七字【聖】，＝（摩訶般若波羅蜜品〉第六十八方便品卷八十二）十九字【石】。（大正25，632d，n.10）

[^2]: 《大智度論疏》卷24：「第六十八品者名為〈方便品〉，即是方便門中第三品也；所以次〈六度相攝品〉後明此品者，上明菩薩於一度中而能具足諸波羅蜜，今明所以然者，由菩薩善巧方便故，所以如此──故次〈六度相攝品〉，後明〈方便品〉。將欲釋故，舉之云第六十八品釋論也。」（卍新續藏46，916c16-20）

[^3]: ［【經】］－【宋】【宮】。（大正25，632d，n.11）

[^4]: 《大智度論疏》卷24：

「爾時須菩提白佛言」已下，就此品中大有四分：

第一、就人辨方便，是故善吉問成就久近、供養佛多少、發心時節。菩薩即是方便之人，波若即是方便之法。

第二、從「譬如日月周行照四天下」，明波若、方便導成眾行。

第三、明脩因得果，名為因果方便。

第四、明菩薩善學波若，雙照二諦，名為照達方便。

有此四意。今此初即是第一也。當一一說。（卍新續藏46，916c21-917a3）

[^5]: 《大般若波羅蜜多經》卷460〈68 巧便品〉：

佛告善現：「是菩薩摩訶薩發心已來，無有布施、淨戒、安忍、精進、靜慮、般若波羅蜜多所引善根而不圓滿精勤修學，由此因緣，成就如是巧方便力。」（大正7，322b17-21）

[^6]: 《大智度論疏》卷24：

「譬如日月「已下，明譬如日月周行，陰陽周行，四域多有所益；波若、方便二法亦爾，其猶日月益眾行也。當說。（卍新續藏46，917a4-6）

[^7]: 周行：1.巡行，繞行。2.循環運行。（《漢語大詞典》（三），p.297）

[^8]: 《大智度論疏》卷24：

「若無輪寶」已下，《薩遮尼乾經》云：雖有六寶、千子具足，若無輪寶者，但名似轉輪王，唯王一天下也。合喻等義，當說。（卍新續藏46，917a6-8）

[^9]: 〔須菩提〕－【宋】【元】【明】【宮】【聖】。（大正25，632d，n.12）

[^10]: （1）凌＝浚【宋】【宮】，＝陵【元】【明】【聖】。（大正25，632d，n.13）

（2）侵凌：侵犯欺凌。（《漢語大詞典》（一），p.1427）

[^11]: 沮壞（ㄐㄩˇ
ㄏㄨㄞˋ）：毀壞，敗壞，破壞。（《漢語大詞典》（五），p.1072）

[^12]: 《大般若波羅蜜多經》卷460〈68 巧便品〉：

善現當知！如有女人端嚴巨富，若無強夫所守護者，易為惡人之所凌辱；若有強夫所守護者，不為惡人之所凌辱。布施等五波羅蜜多亦復如是，若無般若波羅蜜多力所攝護，易為天魔及彼眷屬之所沮壞；若有般若波羅蜜多力所攝護，一切天魔及彼眷屬不能沮壞。（大正7，322c4-10）

[^13]: （1）鎧仗：鎧甲和兵器。（《漢語大詞典》（十一），p.1370）

（2）鎧（ㄎㄞˇ）：古代作戰時護身的服裝，金屬製成；皮甲亦可稱鎧。（《漢語大詞典》（十一），p.1370）

（3）仗：1.弓、矛、劍、戟等兵器的總稱。（《漢語大詞典》（一），p.1129）

[^14]: （1）朝侍＝侍朝【聖】，＝朝【石】。（大正25，632d，n.15）

（2）朝（ㄔㄠˊ）侍：猶朝見。（《漢語大詞典》（六），p.1317）

[^15]: 《大般若波羅蜜多經》卷460〈68 巧便品〉：

善現當知！如人右手能作眾事，如是般若波羅蜜多能引一切殊勝善法。

善現當知！如人左手所作不便，如是前五波羅蜜多不能引生諸勝善法。（大正7，322c22-25）

[^16]: 《大般若波羅蜜多經》卷460〈68
巧便品〉：「善現當知！譬如眾流，隨其大小，若入大海，同得鹹名。如是前五波羅蜜多要入般若波羅蜜多，乃得名為能到彼岸。」（大正7，322c25-28）

[^17]: 《大般若波羅蜜多經》卷460〈68
巧便品〉：「善現當知！如轉輪王欲有所趣，四軍導從，輪寶居先；王及四軍念欲飲食，輪即為住；既飲食已，王念欲行，輪即前去。其輪去住，隨王意欲，至所趣方，不復前去。如是前五波羅蜜多與諸善法，欲趣無上正等菩提，要因般若波羅蜜多以為前導，進止俱隨，不相捨離，若至無上正等菩提，更不前進。」（大正7，322c28-323a6）

[^18]: 輪＝三【聖】【石】。（大正25，632d，n.17）

[^19]: 《大般若波羅蜜多經》卷460〈68
巧便品〉：「所以者何？如是六種波羅蜜多及一切法自性皆鈍，無所能為、無有主宰、虛妄不實、空無所有、不自在相，譬如陽焰、光影、水月、幻事、夢等，其中都無分別作用真實自體。」（大正7，323a13-17）

[^20]: 《大智度論疏》卷24：「第三、明因果方便。就因果門中亦有明生、法二空，善吉讚嘆，示道非道、勸學等義，並一一至文，當一一釋也。」（卍新續藏46，917a9-12）

[^21]: 〔故〕－【宋】【元】【明】【宮】【聖】。（大正25，633d，n.3）

[^22]: 《大般若波羅蜜多經》卷460〈68
巧便品〉：「是菩薩摩訶薩為脫有情生死苦故，終不發起忿恚等心；假使恒遭毀謗、凌辱、辛楚、呵責，痛徹心髓，終不發起一念瞋恨；設復恒遭刀杖瓦石杖塊等物捶打其身、割截斫刺、分解支節，亦不發起一念惡心。」（大正7，323b11-16）

[^23]: 〔得〕－【宋】【元】【明】【宮】。（大正25，633d，n.7）

[^24]: 《大智度論疏》卷24：

「除智慧不可以餘法度脫眾生」已下，如師子雷音佛國種種寶玩皆勝諸天，亦無行戒、施等福德事，但彼諸樹等皆能出實相音，令眾生得解，得無生法忍，至薩婆若。此國唯以智慧得佛，如諸天等雖有福德而不能至佛，唯智慧可有獨得佛之義，故云「除智慧」。若此間國土等，始須福、智二事得佛；如彼國者，唯智慧得佛道也。（卍新續藏46，917a12-19）

[^25]: 《大般若波羅蜜多經》卷460〈68 巧便品〉：

是菩薩摩訶薩為脫有情生死苦故，不離般若波羅蜜多，乃至無上正等菩提，常勤修學世、出世間微妙勝慧。所以者何？是菩薩摩訶薩恒作是念：「若離般若波羅蜜多，於諸有情不能成熟，亦不能得一切智智。」是菩薩摩訶薩由此觀察，修行般若波羅蜜多疾得圓滿，速證無上正等菩提。善現！由此因緣，雖一切法無實相用，自性皆空，而諸菩薩摩訶薩眾，勤修六種波羅蜜多常無懈倦，求證無上正等菩提。（大正7，323c4-13）

[^26]: 《大般若波羅蜜多經》卷460〈68 巧便品〉：

爾時，具壽善現復白佛言：「世尊！若一切種波羅蜜多性無差別，皆是般若波羅蜜多所攝受故，皆由般若波羅蜜多修成滿故，應合為一波羅蜜多，所謂般若波羅蜜多，云何可說般若波羅蜜多於五波羅蜜多，為最為勝、為尊為高、為妙為微妙、為上為無上、無等無等等？」（大正7，323c14-20）

[^27]: 身＝鳥【元】【明】。（大正25，633d，n.8）

[^28]: 微＝最【石】。（大正25，633d，n.9）

[^29]: 《大般若波羅蜜多經》卷460〈68 巧便品〉：

具壽善現復白佛言：「波羅蜜多及一切法，若隨實義皆無此彼勝劣差別，何緣故說般若波羅蜜多於五波羅蜜多，為最為勝、為尊為高、為妙為微妙、為上為無上、無等無等等？」（大正7，324a10-14）

[^30]: 《大般若波羅蜜多經》卷460〈68 巧便品〉：

佛告善現：「如是！如是！如汝所說。若隨實義，波羅蜜多及一切法，皆無此彼勝劣差別，但依世俗言說作用，說有此彼勝劣差別。施設布施波羅蜜多乃至般若波羅蜜多，為欲度脫諸有情類世俗作用生老病死，然諸有情生老病死皆非實有但假施設。所以者何？有情無故，當知諸法亦無所有，甚深般若波羅蜜多達一切法都無所有，能拔有情世俗作用生老病死，由斯故說般若波羅蜜多於五波羅蜜多，為最為勝、為尊為高、為妙為微妙、為上為無上、無等無等等。」（大正7，324a14-25）

[^31]: 寶＝實【聖】。（大正25，633d，n.11）

[^32]: 〔以〕－【宋】【元】【明】【聖】。（大正25，633d，n.13）

[^33]: 〔是〕－【宋】【元】【明】。（大正25，633d，n.14）

[^34]: （1）《放光般若經》卷16〈70 漚惒品〉：

佛告須菩提：「以般若波羅蜜總持諸善功德之法，以無處所住於薩云若。」（大正8，110a6-8）

（2）《大般若波羅蜜多經》卷460〈68 巧便品〉：

佛告善現：「由此般若波羅蜜多，以無所得而為方便，普能攝取一切善法，和合趣入一切智智，安住不動故。我數數讚說般若波羅蜜多。」（大正7，324b4-7）

[^35]: 〔是於......不取色〕二百八字－【宮】。（大正25，633d，n.12）

[^36]: 《大般若波羅蜜多經》卷460〈68 巧便品〉：

佛告善現：「甚深般若波羅蜜多不思惟色，是故於色無取無捨；乃至不思惟一切智智，是故於一切智智無取無捨。」（大正7，324c11-13）

[^37]: 《大般若波羅蜜多經》卷460〈68
巧便品〉：「善現！如是菩薩摩訶薩以無所著及無安住而為方便，精勤修學甚深般若波羅蜜多。」（大正7，325a27-29）

[^38]: 〔者〕－【宮】。（大正25，634d，n.1）

[^39]: 〔則不能生檀波羅蜜〕－【宋】【宮】。（大正25，634d，n.2）

[^40]: 〔不能......法〕十七字－【聖】。（大正25，634d，n.3）

[^41]: （1）詔＝照【聖】【石】。（大正25，634d，n.4）

（2）詔（ㄓㄠˋ）：1.告知。2.教導，告誡。（《漢語大詞典》（十一），p.129）

[^42]: （諸）＋佛【石】。（大正25，634d，n.5）

[^43]: 《大般若波羅蜜多經》卷460〈68 巧便品〉：

復次，善現！若菩薩摩訶薩作如是念：「佛知諸法無攝受相，自證無上正等菩提。得菩提已，為諸有情宣說開示諸法實相。」是菩薩摩訶薩則為退失甚深般若波羅蜜多。

何以故？善現！如來於法無知、無覺、無說、無示。所以者何？諸法實性不可知覺、不可施設，云何得有知覺說示一切法者？若言實有知覺說示一切法者，無有是處。（大正7，325c27-326a6）

[^44]: 無所＝不可【石】。（大正25，634d，n.6）

[^45]: 耶＝取【聖】。（大正25，634d，n.7）

[^46]: 〔遠離......至〕九字－【聖】。（大正25，634d，n.8）

[^47]: 〔遠離......智〕六字－【聖】。（大正25，634d，n.9）

[^48]: 《大般若波羅蜜多經》卷460〈68
巧便品〉：「復次，善現！諸菩薩摩訶薩修行般若波羅蜜多，不執著色──謂此是色，此色屬彼；亦不執著受、想、行、識──謂此是受、想、行、識，此受、想、行、識屬彼；如是乃至不執著一切智智──謂此是一切智智，此一切智智屬彼。善現！是菩薩摩訶薩於如是一切法無執著故，便能引發般若波羅蜜多乃至布施波羅蜜多，乃至能引發一切智智。何以故？善現！若菩薩摩訶薩修行般若波羅蜜多，於諸法中有所執著──謂此是法，此法屬彼──則不能隨意引發安住勝妙功德。」（大正7，326b5-15）

[^49]: 《大智度論疏》卷24：

「四兵」者，謂車、馬、步、象等也。當說。（卍新續藏46，917b1-2）

[^50]: 御（ㄩˋ）：1.駕馭車馬。（《漢語大詞典》（三），p.1021）

[^51]: 駟（ㄙˋ）：1.古代一車套四馬，因以稱駕一車之四馬或四馬所駕之車。（《漢語大詞典》（十二），p.815）

[^52]: 《大般若波羅蜜多經》卷460〈68
巧便品〉：「善現！如善御者駕四馬車，令避險路行於正道，隨本意欲能往所至。甚深般若波羅蜜多亦復如是，善御一切波羅蜜多及餘一切菩提分法，令避生死涅槃險路，行於自利利他正道，至本所求一切智智。」（大正7，326c23-28）

[^53]: 〔種〕－【宋】【宮】【聖】。（大正25，634d，n.10）

[^54]: 《大般若波羅蜜多經》卷460〈68 巧便品〉：

佛告善現：「諸異生道、若聲聞道、若獨覺道，非諸菩薩摩訶薩道，依此不能往一切智智故；甚深般若波羅蜜多所引六種波羅蜜多，是諸菩薩摩訶薩道，依此定能往一切智智故。」（大正7，326c29-327a4）

[^55]: 《大般若波羅蜜多經》卷460〈68 巧便品〉：

善現當知！甚深般若波羅蜜多，雖作無邊利樂他事，而於此事無所取著。

復次，善現！甚深般若波羅蜜多，雖能示現色所作事，而於此事無所取著；雖能示現受、想、行、識所作事，而於此事無所取著。如是乃至雖能示現一切智智所作事，而於此事無所取著；雖能示現聲聞、獨覺所作事，而於此事無所取著。

善現！甚深般若波羅蜜多，雖能引導一切菩薩摩訶薩眾，令趣無上正等菩提，遠離聲聞、獨覺等地，而於諸法無生無滅，以法住性為定量故。（大正7，327a14-25）

[^56]: 《大般若波羅蜜多經》卷460〈68 巧便品〉：

佛告善現：「諸菩薩摩訶薩修行般若波羅蜜多時，緣一切智智，為諸有情應行布施，應持淨戒，應起安忍，應勤精進，應住靜^※^慮，應修般若。」（大正7，327a29-b3）

※案：《大正藏》原作「精」，今依《高麗藏》作「靜」（第4冊，82b6）。

[^57]: 〔應〕－【宋】【元】【明】【宮】。（大正25，634d，n.12）

[^58]: 乃至＝及【宋】【元】【明】【宮】【聖】，＝乃【石】。（大正25，634d，n.13）

[^59]: 《大般若波羅蜜多經》卷460〈68
巧便品〉：「善現！是菩薩摩訶薩持此善根，與諸有情同共迴向一切智智。如是迴向一切智智，則修六種波羅蜜多速得圓滿，亦修菩薩慈、悲、喜、捨速得圓滿，乃至安坐妙菩提座，常不遠離如是六種波羅蜜多；若不遠離如是六種波羅蜜多，則不遠離一切智智。」（大正7，327b3-9）

[^60]: 《大般若波羅蜜多經》卷460〈68 巧便品〉：

佛告善現：「若菩薩摩訶薩如實觀色非相應非不相應，如實觀受、想、行、識非相應非不相應，乃至如實觀一切智智非相應非不相應，是菩薩摩訶薩能與六種波羅蜜多，常共相應，不相捨離。」（大正7，327b17-22）

[^61]: 〔所〕－【宋】【元】【明】【宮】。（大正25，634d，n.14）

[^62]: 《大般若波羅蜜多經》卷460〈68 巧便品〉：

復次，善現！若菩薩摩訶薩恒作是念：「我不應住色，亦不應住非色；我不應住受、想、行、識，亦不應住非受、想、行、識；乃至我不應住一切智智，亦不應住非一切智智。何以故？色非能住非所住，受、想、行、識亦非能住非所住，如是乃至一切智智非能住非所住故。」善現！是菩薩摩訶薩能與六種波羅蜜多常共相應，不相捨離。善現！若菩薩摩訶薩能以如是無住方便，修行六種波羅蜜多，是菩薩摩訶薩疾能證得一切智智。（大正7，327b22-c2）

[^63]: 菴＝掩【石】。（大正25，634d，n.15）

[^64]: （1）《一切經音義》卷23：「菴羅林（菴羅，果名，狀貌似此方奈，其味如梨也）。」（大正54，453a24）

（2）《一切經音義》卷25：「菴羅果（此無正翻，狀如木瓜，其味香甘，經取生熟難分者也）。」（大正54，471b16）

（3）《一切經音義》卷26：「菴羅果（此果形如梨，味極甘美）。」（大正54，477c13）

[^65]: 〔羅〕－【宋】【宮】。（大正25，634d，n.16）

[^66]: 《一切經音義》卷4：「菴沒羅果，半娜娑果（竝梵語。西國果名也。此國竝無。其半娜娑果，形如冬瓜，其味甚美。或名麼那娑）」（大正54，328b23-24）

[^67]: 《大般若波羅蜜多經》卷460〈68
巧便品〉：「善現！譬如有人欲食菴沒羅果或半娜娑果，先取其子於良美田而種植之，隨時溉灌，守護營理，漸次生長芽莖枝葉，時節和合便有華果，果成熟已取而食之。」（大正7，327c2-6）

[^68]: 死＋（以）【元】【明】。（大正25，634d，n.17）

[^69]: 〔如是......提〕十四字－【宋】【宮】【聖】【石】。（大正25，634d，n.18）

[^70]: 《大般若波羅蜜多經》卷460〈68
巧便品〉：「如是，善現！若菩薩摩訶薩欲得無上正等菩提，先學六種波羅蜜多，復於有情或以布施，或以愛語，或以利行，或以同事而攝受之。既攝受已，教令安住布施、淨戒、安忍、精進、靜慮、般若波羅蜜多；既安住已，解脫一切生老病死，證得常住畢竟安樂。菩薩如是當得無上正等菩提，轉妙法輪，度無量眾。」（大正7，327c6-13）

[^71]: 《大般若波羅蜜多經》卷460〈68
巧便品〉：「是故，善現！若菩薩摩訶薩欲於諸法不藉他緣而自悟解、欲能成熟一切有情、欲於佛土能善嚴淨、欲疾安坐妙菩提座、欲能降伏一切魔軍、欲疾證得一切智智、欲轉法輪，脫有情眾生老病死，證得常住畢竟安樂，應學六種波羅蜜多，以四攝事方便攝受諸有情眾；既攝受已，應令安住布施、淨戒、安忍、精進、靜慮、般若波羅蜜多。菩薩如是勤修學時，應於般若波羅蜜多常勤修學。」（大正7，327c13-22）

[^72]: 〔諸〕－【宋】【元】【明】【宮】。（大正25，635d，n.3）

[^73]: 〔道〕－【宋】【元】【明】【宮】。（大正25，635d，n.4）

[^74]: 〔波羅......執〕十七字－【聖】。（大正25，635d，n.5）

[^75]: 《大智度論疏》卷24：

「多有所學實無所學」已下第四，明菩薩善學波若雙照二諦，照達方便也。當說。（卍新續藏46，917b3-4）

[^76]: 《大般若波羅蜜多經》卷461〈68 巧便品〉：

具壽善現復白佛言：「諸菩薩摩訶薩雖多處學而無所學。」

佛告善現：「如是！如是！諸菩薩摩訶薩雖多處學而無所學。所以者何？實無有法可令菩薩摩訶薩眾於中修學。」（大正7，328c6-9）

[^77]: 《大智度論疏》卷24：

「若略若廣相」已下，略相即是總相，廣相即是別相，大小兩乘盡有此總、別二相也。當說。（卍新續藏46，917b4-6）

[^78]: （1）《放光般若經》卷16〈70 漚惒品〉：

須菩提言：「世尊！所說法多少，菩薩皆當受行。菩薩欲得阿耨多羅三耶三菩者，六波羅蜜事若多若少皆當受行、當堅持，常當觀念，令意不轉。菩薩於六波羅蜜皆當盡學，於諸法多者少者亦當盡學知。」（大正8，111a29-b4）

（2）《大般若波羅蜜多經》卷461〈68 巧便品〉：

具壽善現復白佛言：「世尊！為諸菩薩摩訶薩或略或廣宣說六種波羅蜜多相應之法，若菩薩摩訶薩欲疾證得一切智智，於此六種波羅蜜多相應法教，若略若廣皆應聽聞、受持、讀誦、究竟通利，既通利已如理思惟，既思惟已審正觀察，正觀察已，令心、心所於所緣相皆不復轉。」（大正7，328c9-16）

[^79]: 《大智度論疏》卷24：

「佛告須菩提：如是如是」已下，上善吉既其高讚故，如來可之，明菩薩以波若方便故能即總知別達一切法略廣相也。（卍新續藏46，917b6-8）

[^80]: 《大般若波羅蜜多經》卷461〈68 巧便品〉：

佛告善現：「如是！如是！如汝所說。復次，善現！諸菩薩摩訶薩於佛世尊所說六種波羅蜜多相應法教若略若廣勤修學時，應於諸法如實了知略廣之相。」（大正7，328c16-19）

[^81]: 〔相〕－【宋】【元】【明】【宮】。（大正25，635d，n.6）

[^82]: 《大般若波羅蜜多經》卷461〈68 巧便品〉：

佛告善現：「色真如無生無滅，亦無住異而可施設，是名色真如相；受、想、行、識真如無生無滅，亦無住異而可施設，是名受、想、行、識真如相；乃至一切智智真如無生無滅，亦無住異而可施設，是名一切智智真如相。諸菩薩摩訶薩如實了知當於中學，於一切法如實了知略廣之相。」（大正7，329a28-b6）

[^83]: 知＝智【聖】。（大正25，635d，n.7）

[^84]: 《大般若波羅蜜多經》卷461〈68 巧便品〉：

佛告善現：「無色際是名色實際相，無受、想、行、識際是名受、想、行、識實際相，乃至無一切智智際是名一切智智實際相。諸菩薩摩訶薩如實了知當於中學，於一切法如實了知略廣之相。」（大正7，329b12-16）

[^85]: 〔性〕－【聖】。（大正25，635d，n.8）

[^86]: 《大般若波羅蜜多經》卷461〈68 巧便品〉：

佛告善現：「色如虛空，無障無礙、無生無滅、無斷無續而可施設，是名色法界相；受、想、行、識如虛空，無障無礙、無生無滅、無斷無續而可施設，是名受、想、行、識法界相；乃至一切智智如虛空，無障無礙、無生無滅、無斷無續而可施設，是名一切智智法界相。諸菩薩摩訶薩如實了知當於中學，於一切法如實了知略廣之相。」（大正7，329b23-c1）

[^87]: 《大般若波羅蜜多經》卷461〈68
巧便品〉：「所以者何？如是諸法皆無自性，若無自性則無所有，若無所有則不可說有合有散，諸菩薩摩訶薩於一切法如是了知，則能了知略廣之相。」（大正7，330a2-5）

[^88]: 〔廣〕－【宮】。（大正25，635d，n.9）

[^89]: 〔論〕－【宋】【宮】【聖】。（大正25，635d，n.10）

[^90]: 《正觀》（6），p.199：「上品」指〈68
六度相攝品〉（大正25，623b7-625b22）。

[^91]: 〔言〕－【宋】【元】【明】【宮】。（大正25，635d，n.13）

[^92]: 以＝與【石】。（大正25，635d，n.15）

[^93]: 令＝合【聖】。（大正25，636d，n.1）

[^94]: 得＝復【聖】。（大正25，636d，n.2）

[^95]: 案：此句依經「五波羅蜜亦如是，若離般若波羅蜜，不得波羅蜜名字」，應屬「輪寶喻」。

[^96]: 案：依經順序，輪寶喻為第二，有夫無夫之婦喻為第三。

[^97]: 凌＝浚【宋】【宮】，＝陵【元】【明】【聖】。（大正25，636d，n.13-2）

[^98]: 六寶：象寶、馬寶、珠寶、玉女寶、居士寶（主藏臣寶）、主兵臣寶。

[^99]: 〔行〕－【宋】【元】【明】【宮】【聖】。（大正25，636d，n.3）

[^100]: 遣：1.派遣，差遣。（《漢語大詞典》（十），p.1135）

[^101]: 至乃＝乃至【聖】。（大正25，636d，n.4）

[^102]: 仗＝杖【石】。（大正25，636d，n.5）

[^103]: 受＝授【元】【明】。（大正25，636d，n.7）

[^104]: 《正觀》（6），p.199：《摩訶般若波羅蜜經》卷18〈61
夢誓品〉（大正8，353b20-27）；《放光般若經》卷14〈62
阿惟越致相品〉（大正8，97a18-26）。

[^105]: 《正觀》（6），pp.199-200：

（1）《大智度論》卷43（大正25，370c22-371a7）、卷63（大正25，507a18-21）、卷72（大正25，563c9-11）、卷42（大正25，366b20-c4）、卷83（大正25，643b3-8）。

（2）《摩訶般若波羅蜜經》卷12〈44 遍歎品〉（大正8，311c-313a）。

（3）《放光般若經》卷10〈45 等品〉（大正8，68a-69a）。

[^106]: 〔前〕－【聖】。（大正25，636d，n.13）

[^107]: 《正觀》（6），p.200：《大智度論》卷11（大正25，139a-140a）、卷12（大正25，147b5-150a25）。

[^108]: 指＝相【宮】。（大正25，636d，n.14）

[^109]: 厭＝能勝【石】。（大正25，636d，n.15）

[^110]: 當＝尚【聖】。（大正25，636d，n.16）

[^111]: 能＝得【石】。（大正25，636d，n.17）

[^112]: 〔般若〕－【宮】。（大正25，636d，n.18）

[^113]: 言＋（大）【宋】【元】【明】【石】。（大正25，637d，n.1）

[^114]: （1）塗＝徒【石】。（大正25，637d，n.2）

（2）塗：2.道路。3.引申指途徑，門路。（《漢語大詞典》（二），p.1176）

[^115]: 〔是〕－【宮】。（大正25，637d，n.3）

[^116]: 〔而最......妙〕五字－【宋】【元】【明】【宮】【聖】。（大正25，637d，n.4）

[^117]: 玉＝王【聖】。（大正25，637d，n.5）

[^118]: 切＋（法）【宋】【元】【明】【宮】。（大正25，637d，n.6）

[^119]: （大）＋悲【石】。（大正25，637d，n.7）

[^120]: 師子雷音佛國樹說無生，聞者得道。（印順法師，《大智度論筆記》［H022］p.416）

[^121]: 參見《雜阿含經》卷44（1178經）（大正2，317b22-318b11）。

[^122]: 事＝處【宋】【元】【明】【宮】。（大正25，637d，n.8）

[^123]: 〔波羅蜜〕－【宋】【元】【明】【宮】【聖】。（大正25，637d，n.9）

[^124]: 著＝若【宋】【元】【明】。（大正25，637d，n.10）

[^125]: 〔著不......生〕六字－【聖】。（大正25，637d，n.11）

[^126]: 〔念〕－【宋】【宮】。（大正25，637d，n.12）

[^127]: 著故＝故著【聖】。（大正25，637d，n.13）

[^128]: 案：這是說明經文但言「是菩薩不見有法可著、可住」。

[^129]: 便＝更【宋】【元】【明】【宮】。（大正25，637d，n.14）

[^130]: 〔相〕－【宮】。（大正25，637d，n.15）

[^131]: 相＝根【宮】。（大正25，637d，n.16）

[^132]: 語＝諸【聖】。（大正25，637d，n.17）

[^133]: 人說＝說人【宮】。（大正25，637d，n.18）

[^134]: 教詔＝演說【石】。（大正25，637d，n.19）

[^135]: 諸＝戲論【宮】。（大正25，637d，n.20）

[^136]: 〔佛〕－【宋】【元】【明】【石】。（大正25，637d，n.21）

[^137]: 是＝有【聖】。（大正25，638d，n.1）

[^138]: 著＝者【宮】。（大正25，638d，n.2）

[^139]: 息如＝自如【聖】，＝息而【石】。（大正25，638d，n.3）

[^140]: 必＝畢竟【石】。（大正25，638d，n.4）

[^141]: 〔無所得〕－【宮】。（大正25，638d，n.5）

[^142]: 等＋（釋曰）【石】。（大正25，638d，n.6）

[^143]: 〔中〕－【宋】【元】【明】【宮】。（大正25，638d，n.7）

[^144]: 〔是〕－【聖】【石】。（大正25，638d，n.8）

[^145]: 著＝若【宮】。（大正25，638d，n.9）

[^146]: 〔相〕－【宋】【元】【明】【宮】【聖】【石】。（大正25，638d，n.10）

[^147]: 破＝故【聖】，＝誰【宮】。（大正25，638d，n.11）

[^148]: 至＝是【宮】。（大正25，638d，n.12）

[^149]: 〔無〕－【聖】。（大正25，638d，n.13）

[^150]: 〔亦〕－【宋】【元】【明】【宮】。（大正25，638d，n.14）

[^151]: （1）《摩訶般若波羅蜜經》卷14〈49 問相品〉：

須菩提白佛言：「世尊！是般若波羅蜜為大事故起。......。」

佛言：「如是，如是！須菩提！般若波羅蜜為大事故起。......須菩提！云何是般若波羅蜜為大事故起？須菩提！諸佛大事者，所謂救一切眾生，不捨一切眾生。」（大正8，327a4-14）

（2）《大智度論》卷70〈49
問相品〉：「大事者，破一切眾生大苦惱，能與佛無上大法，故名為大事。」（大正25，551c26-552a1）

[^152]: （1）參見《摩訶般若波羅蜜經》卷21〈69 方便品〉：

須菩提言：「世尊！諸菩薩摩訶薩般若波羅蜜為大事故興，所謂示是道、是非道！」

佛言：「如是，如是！須菩提！般若波羅蜜為大事故興，所謂示是道、是非道。須菩提！是般若波羅蜜為度無量眾生故興，為利益阿僧祇眾生故興。般若波羅蜜雖作是利益，亦不受色，亦不受受想行識，亦不受聲聞、辟支佛地。須菩提！般若波羅蜜是諸菩薩摩訶薩導，示阿耨多羅三藐三菩提，能令遠離聲聞、辟支佛地，住薩婆若。般若波羅蜜無所生、無所滅，諸法常住故。」（大正8，370c15-26）

（2）另參見《大智度論》卷82〈69 大方便品〉（大正25，634b18-28）。

[^153]: 「如先破染、染者事中說」，待考。

[^154]: 參見《大方等大集經》卷16〈8
虛空藏菩薩品〉（大正13，112c10-113a1），另見《維摩詰所說經》卷中〈5
文殊師利問疾品〉（大正14，547c16-22）。

[^155]: 樹＝子【元】【明】【石】。（大正25，638d，n.17）

[^156]: 菓＝樹【石】。（大正25，638d，n.18）

[^157]: 時至＝至時【石】。（大正25，638d，n.19）

[^158]: 人＝又【聖】。（大正25，638d，n.20）

[^159]: 《正觀》（6），p.200：《大智度論》卷37（大正25，332c29-333a12），《大智度論》卷30（大正25，282c-283c），《大智度論》卷78（大正25，613b15-16）。

[^160]: 瘡＝鎗【宋】【元】【明】，＝創【宮】【聖】【石】。（大正25，638d，n.21）

[^161]: 〔何〕－【聖】。（大正25，638d，n.22）

[^162]: 亦＝多【聖】。（大正25，638d，n.23）

[^163]: 夫＝人【宋】【元】【明】【宮】。（大正25，638d，n.24）

[^164]: 學＝得【石】。（大正25，638d，n.25）

[^165]: 三＝二【石】。（大正25，639d，n.1）

[^166]: 聚＝眾【聖】【石】。（大正25，639d，n.2）

[^167]: 知＝智【聖】。（大正25，639d，n.3）

[^168]: 〔識〕－【宋】【宮】【聖】。（大正25，639d，n.4），

[^169]: 《正觀》（6），p.200：《摩訶般若波羅蜜經》卷24〈79
善達品〉（大正8，398a-400c）；《放光般若經》卷18〈79
超越法相品〉（大正8，128b-130b）。

另參見《大智度論》卷89〈79 善達品〉（大正25，688a-692c）。

[^170]: 〔故〕－【宮】。（大正25，639d，n.5）

[^171]: 知先＝先知【宋】【元】【明】【宮】。（大正25，639d，n.6）

[^172]: 先＝失【聖】。（大正25，639d，n.7）

[^173]: 〔知〕－【聖】。（大正25，639d，n.8）

[^174]: 妨＝防【石】。（大正25，639d，n.9）

[^175]: 明＝眼【宋】【元】【明】【宮】【聖】。（大正25，639d，n.10）

[^176]: 相＋（相）【聖】。（大正25，639d，n.11）

[^177]: 《正觀》（6），pp.200-201：《大智度論》卷32（大正25，297c1-29）。

[^178]: 妨＝防【石】。（大正25，639d，n.9-1）

[^179]: 〔法〕－【聖】。（大正25，639d，n.14）

[^180]: 《正觀》（6），p.201：《大智度論》卷38（大正25，338a12-b16）。

[^181]: 節＝櫛【石】。（大正25，639d，n.15）

[^182]: 多＝是【宮】。（大正25，639d，n.16）

[^183]: 〔不〕－【元】【明】【石】。（大正25，639d，n.17）

[^184]: 法＝性【聖】。（大正25，639d，n.18）

[^185]: 聞＝門【宋】【元】【明】【石】。（大正25，639d，n.19）