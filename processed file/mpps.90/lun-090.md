\`2631\`釋曰： ^lun-90-1

上品中須菩提種種因緣難：「若諸法空，云何有五道生死、善不善法？」 ^lun-90-2

今難眾生，作是言：「世尊！若眾生畢竟不可得，菩薩為誰故行般若？」 ^lun-90-3

先難法為眾生，今難眾生為法故。 ^lun-90-4

佛答：「為實際故，菩薩行般若波羅蜜。」 ^lun-90-5

須菩提意謂：菩薩為度眾生故行般若波羅蜜。 ^lun-90-6

佛意：眾生假名虛誑、畢竟不可得；菩薩為一切實法故行般若波羅蜜。 ^lun-90-7

「實法」即是實際。 ^lun-90-8

問曰：一切菩薩見眾生苦惱，為度眾生故發大悲心，今何以言為實際？ ^lun-90-9

答曰： ^lun-90-10

初發意菩薩但為滅眾生苦故發大悲心。「苦」者，所謂老、病、死等，及身心衰惱。 ^lun-90-11

云何滅是苦？尋苦因緣，由生故，如佛十二因緣中說：「何因緣故有老、病、死？以有生故。」 ^lun-90-12

問曰：一切眾生皆知「生因緣是苦」，菩薩有何奇特？ ^lun-90-13

答曰： ^lun-90-14

眾生不知「由生有苦」，若遭苦時，但怨恨人，自不將適[^50]，初不怨生；以是故增長結使、重增生法，不知真實苦因。 ^lun-90-15

有人無鞭杖、刀兵、諸愁惱苦，而有死苦；此死從何所來？從（696b）生而有。 ^lun-90-16

復次，鞭杖、刀兵、愁惱，皆由生故有。 ^lun-90-17

\`2632\`餘法或有苦、或無苦，是生法必定有苦。正使大智及諸天，有生必有死，有死必有苦，是故知「生定是苦本」。如草木有生故，必可焚燒；若當不生，雖有猛火、大風，無所燒害。 ^lun-90-18

菩薩既得苦因緣，復推生因緣。「生」因緣者，「有」。 ^lun-90-19

「有」有三種：欲有、色有、無色有。著是三有，起善惡業，是生因。 ^lun-90-20

「有」因緣[^51]者，四種取。 ^lun-90-21

「取」因緣者，愛等諸煩惱。 ^lun-90-22

小者未能起業，故名為「愛」；增長能起業，故名為「取」──欲取、見取、戒取、我語取，取著是四事故，能起種種業。 ^lun-90-23

「愛」因緣，三種「受」。 ^lun-90-24

「受」因緣者，眼等六種觸。「觸」名受等諸心數法。 ^lun-90-25

情、塵、識三事和合故，心中生受等心數法；根本雖三事，和合故生觸，為六情依止住處故，但說「六入」。 ^lun-90-26

「六入因緣」，「名色」。 ^lun-90-27

「六入」雖即是「名色」[^52]分，成就名「六入」，未成就名「名色」；「色」成就名五入，「名」成就名一入。 ^lun-90-28

是胎中時因緣次第[^53]。 ^lun-90-29

名色因緣，是「識」。 ^lun-90-30

若識不入胎，胎[^54]初則爛壞。[^55] ^lun-90-31

「識」名「中陰中五眾」。是五眾細故，但名為「識」。 ^lun-90-32

若識不入而胎成者，如一切和合時，皆應成胎！ ^lun-90-33

問曰：「識」何因緣故入胎？ ^lun-90-34

答曰：「行」因緣。「行」即是過去三種業，業將識入胎。 ^lun-90-35

如風吹絕[^56]焰，空中而去，焰則依止於風；先世作人身時然六識故，命終時，業將識入胎。 ^lun-90-36

問曰：上業何以名「有」？今業何以名「行」？ ^lun-90-37

答曰：上是「今世業，為未來有，故名為『有』」；今，「業過去世已滅盡，但有名，名為『行』。」（天竺語「刪[^57]迦羅」，秦言「行」）[^58] ^lun-90-38

是行因緣名「無明」。 ^lun-90-39

一切煩惱雖是過去業因緣，無明是根本故，但名「無明」。 ^lun-90-40

今世現在（696c）著「愛」、「取」多故，「愛」、「取」受[^59]名；過去世中是疑、邪見處故，但名「無明」。 ^lun-90-41

今得一切苦惱根本，是「無明」。 ^lun-90-42

問曰：無始生死展轉甚多，何以止[^60]齊「無明」？ ^lun-90-43

答曰： ^lun-90-44

是事先已答。[^61] ^lun-90-45

菩薩思惟，為人從苦得脫故，求苦因緣。 ^lun-90-46

眾生過去、現在老死等苦，不可得除；為除未來世老死苦，斷相續，不令復生。 ^lun-90-47

如良醫，過去病不可治，現在病亦不可治；服藥但能治應起病，破其冷熱，不復令起。 ^lun-90-48

\`2634\`又如失火燒舍，不為已[^62]過去火故勤滅，亦不為現在火故勤滅，但為未來火不令更燒故勤滅。 ^lun-90-49

良醫、滅火人勤方便亦不虛。 ^lun-90-50

菩薩滅眾生苦惱亦如是──過去苦已滅，無所復能；現在苦惱，先世因緣成就，故不可却；但破未來世老死等苦因緣故。破是生法，老死等苦自然永滅。 ^lun-90-51

是故菩薩欲滅未來世老死等苦因緣「生」，得現在「有」等八因緣： ^lun-90-52

^（1）^一名有漏業。 ^lun-90-53

^（2）、（3）^二名現在世諸煩惱，所謂四取、一愛。 ^lun-90-54

^（4）、（5）^是二種煩惱，從二心數法生，所謂受及觸。 ^lun-90-55

「觸」能生一切心數法，「受」前生故，得名「觸是受因緣」。 ^lun-90-56

「受」雖能生三毒，一切眾生，「愛」是舊煩惱。 ^lun-90-57

^（6）^觸因緣是內六入，如先說。[^63] ^lun-90-58

雖有外六入，內六入無故觸等心數法不生，是故「內六入」得名。 ^lun-90-59

^（7）^名色是六入因緣，如此中說。[^64] ^lun-90-60

^（8）^初入胎識，是名色因緣。 ^lun-90-61

^（1）、（2）^識、名色在胎中，此中雖有六入，未成就、未可用故，未得名字。 ^lun-90-62

^（3）^既生嬰孩，未能有所作，但有六入。 ^lun-90-63

^（4）^轉大有六觸。如小兒蹈火履氷[^65]，但有觸，未知苦樂。 ^lun-90-64

^（5）^轉大受苦樂，未深愛著。如小兒雖瞋，未能起殺等惡業；雖喜，未（697a）能起施等善業。 ^lun-90-65

^（6）^年及成人，得苦生恚、得樂生愛。 ^lun-90-66

^（7）^求樂具故，取欲等四取。 ^lun-90-67

^（8）^取時，能起善惡業。 ^lun-90-68

若知先一世無明、業因緣，則億萬世可知；譬如現在火熱，過去、未來火亦如是。 ^lun-90-69

若無明因緣更求其本，則無窮，即墮邊見，失涅槃道，是故不應求；若更求，則墮戲論，非是佛法。 ^lun-90-70

菩薩欲斷無明故，求無明體相；求時，即入畢竟空。 ^lun-90-71

何以故？佛經說：「無明相──內法不知，外法不知，內外法不知。」[^66] ^lun-90-72

菩薩以內空觀內法，內法即空；以外空觀外法，外法即空；以內外空觀內外法，內外法即空。 ^lun-90-73

如是等一切是無明相，如先品《德女經》中「破無明」廣說。[^67] ^lun-90-74

復次，菩薩求無明體，即時是明──所謂諸法實相，名為「實際」。 ^lun-90-75

觀諸法如幻如化；眾生顛倒因緣故，起諸煩惱，作惡罪業，輪轉五道，受生死苦。 ^lun-90-76

譬如蠶出絲自裹縛，入沸湯火炙。 ^lun-90-77

凡夫眾生亦如是，初生時未有諸煩惱，後自生貪欲、瞋恚等諸煩惱；是煩惱因緣故，覆真智慧，轉身受地獄火燒湯煮。 ^lun-90-78

菩薩知是法本末皆空，但眾生顛倒錯故受如是苦。 ^lun-90-79

菩薩於此眾生起大悲心，欲破是顛倒故，求於實法，行般若波羅蜜，通達實際；種種因緣教化眾生，令住實際。 ^lun-90-80

是故住實際無咎。 ^lun-90-81

復次，經中說：「若眾生與實際異，菩薩不應行般若波羅蜜。」 ^lun-90-82

「異」者，實際是畢竟空，眾生際是決定有；若爾者，應難：「若諸法實際相空，菩薩云何為眾生故修是實際？」 ^lun-90-83

若眾生畢竟空、實際定有，無眾生則無所利益，為誰故行實際？ ^lun-90-84

「今眾（697b）生際實不異實際，故行般若波羅蜜。」 ^lun-90-85

「欲覺悟狂惑顛倒凡夫故，行般若波羅蜜；令眾生住實際中，而不壞實際。」 ^lun-90-86

\`2636\`是時，須菩提更問：「若眾生際、實際不異，云何以實際著實際？」 ^lun-90-87

自性不應自性中住，如指端不能自觸指端。 ^lun-90-88

佛可其意，「菩薩以方便故，建立眾生於實際，而[^68]眾生、實際不異。」 ^lun-90-89

一亦不可得。若是一，則壞實際相。所以者何？得是一性故。 ^lun-90-90

菩薩知是二法不一不二，亦不不一、亦不不二，畢竟寂滅無戲論相。 ^lun-90-91

菩薩生大悲心，但欲拔出眾生離於顛倒故，教化眾生。 ^lun-90-92

又問：「云何名方便？」 ^lun-90-93

佛言：「菩薩行般若波羅蜜時，以方便力故，建立眾生於檀中，說『是檀先際、後際空，中際亦爾』。」如經中廣說。菩薩知實際者到眾生邊。 ^lun-90-94

如先〈檀品〉中說。[^69]眾生聞已發心，折薄煩惱，深著布施。菩薩憐愍眾生：「我從慳中拔出，今復著布施。眾生若受布施，福盡受諸苦惱；又受富貴因緣，得作大罪，則墮地獄。」 ^lun-90-95

是故愍此眾生得少許時樂而受苦長久，是故菩薩為說布施實相──所謂畢竟空，作是言：「是布施過去已滅，不可見、不可得、不可用，但可憶念，如夢所見無異；未來未生故，亦無所有、畢竟空。是布施先、後際無故，中際亦無。」 ^lun-90-96

如破六塵中破色法中說：「現在布施雖眼見，分分破析，乃至微塵不可得。」[^70] ^lun-90-97

布施三世空，施者、受者、果報亦如是。 ^lun-90-98

菩薩語施者言：「布施等法是初入佛法門；實際中，實際相亦無，何況布施！汝莫念、莫著布施等法！」 ^lun-90-99

「若不念（697c）、不著如布施體相，如是布施者，則得甘露味、甘露果。」 ^lun-90-100

「甘露味」者，是八聖道分；「甘露果」者，是涅槃。 ^lun-90-101

菩薩雖住實際中，以方便力，布施門度眾生。 ^lun-90-102

餘波羅蜜亦如是，如經中廣說。 ^lun-90-103

須菩提白佛言：「世尊！若一切法性空，性空中無法及非法、亦無眾生，菩薩云何住是空中求一切種智？」 ^lun-90-104

佛答：「菩薩安立性空中故，能行是布施等諸法。」 ^lun-90-105

又問：「性空破一切法悉盡無餘，云何菩薩住性空中能行布施等諸善法？」 ^lun-90-106

佛可須菩提意而說因緣：「菩薩知諸法實相，住是中，能得阿耨多羅三藐三菩提。 ^lun-90-107

諸法實相者，即是性空。 ^lun-90-108

若一切法性不空，菩薩不應住是諸法性空中，得阿耨多羅三藐三菩提已，為眾生說性空法──所謂色性空，受、想、行、識性空，乃至為眾生說一切種智、斷煩惱習性空法。」 ^lun-90-109

復次，「須菩提！十八空，若性不空，是為壞空體。」 ^lun-90-110

何以故？十八空能令一切法空，若自不空，則為虛誑；又若不空者，則墮常邊著處，能生煩惱。 ^lun-90-111

「性空無實住處，無所從來、去無所至，是名常住法相。」 ^lun-90-112

「常住法相」是「性空」之異名，亦名「諸法實相」。 ^lun-90-113

「是相中無生無滅、無增無減、無垢無淨。」 ^lun-90-114

「菩薩住是中，見一切法性空，於阿耨多羅三藐三菩提不退、不疑、不悔。」 ^lun-90-115

「何以故？不見諸法能障礙者，以方便力故度眾生。」 ^lun-90-116

「方便力」者，畢竟無法、亦無眾生，而度眾生。 ^lun-90-117

問曰：若眾生及法從本已[^71]來無，為誰作方便？為度脫誰？ ^lun-90-118

\`2638\`答曰： ^lun-90-119

「性空」名「空性亦無」，汝何以取是「空性相」作難？ ^lun-90-120

若有性空相，應當作難！ ^lun-90-121

復次，（698a）得諸法實相者，知是性空，是人則知諸法性空──無法、無眾生。凡夫未得實相故，種種憶想分別；如[^72]狂人妄有所見，以為實有。 ^lun-90-122

為度凡夫狂人故言：「為眾生說狂法中有是諸法分別，實法中則無。」 ^lun-90-123

菩薩欲滿本願故、又不著性空故，有度眾生。此中則不應難。 ^lun-90-124

復次，此經中佛自說因緣：「性空中眾生不可得，知者、見者亦不可得；乃至八十隨形好亦如是。」而菩薩立是法為眾生說，是世諦故，非是實。 ^lun-90-125

此中佛說譬喻：「如佛作化人，又化作四部眾而為說法，可有得道者不？」 ^lun-90-126

須菩提言：「不也。所以者何？無定根本實事，何有得須陀洹乃至得佛者？」 ^lun-90-127

菩薩說法度眾生亦如是──眾生無有定實，但欲於顛倒中拔出眾生，著無顛倒中。 ^lun-90-128

無顛倒法亦無處所，是中無眾生，乃至無知者、見者。 ^lun-90-129

雖空性一相，而顛倒多、不顛倒少；是故貴是性空不顛倒法。 ^lun-90-130

菩薩住此中，但破眾生妄想，不破眾生。 ^lun-90-131

「又無漏法，乃至八聖道分，雖是無漏，以生滅故，不如第一義。」 ^lun-90-132

「須菩提！是性空，一切諸佛唯有是道，更無異道。」 ^lun-90-133

何以故？諸佛皆求實智不壞不異法，雖有十力、四無所畏諸異法，不名為一道。 ^lun-90-134

所以者何？此皆是有為法，轉變無常故。 ^lun-90-135

「是性空中，無眾生，亦無色等諸法」。 ^lun-90-136

「菩薩不為菩薩道故求阿耨多羅三藐三菩提，但為性空故。」 ^lun-90-137

問曰：何等是性空？何等是菩薩道？ ^lun-90-138

\`2639\`答曰：第一義中無分別，世諦中有分別。 ^lun-90-139

諸法實相名「性空」，餘布施等乃至八十隨形好是「菩薩道」。（698b） ^lun-90-140

雖行是法，不為此法，為求性空故，是故說：「不為菩薩道故行。」 ^lun-90-141

是性空，先亦性空，中[^73]、後[^74]亦性空；從本已來常空，無有作者；非是福德力故使空，亦非智慧力故使空，但性自爾故。 ^lun-90-142

諸佛賢聖以大福德、智慧方便力故，破眾生心中顛倒，令知性空。 ^lun-90-143

譬如虛空，性常清淨，不著垢闇；或時風雲闇翳，世人便言：「虛空不淨。」更有猛風吹除風雲，便言：「虛空清淨。」而虛空實無垢無淨。 ^lun-90-144

諸佛亦如是，以說法猛風，吹却顛倒雲翳，令得清淨，而諸法性常自無垢無淨。 ^lun-90-145

是菩薩知一切法性空故，能行一切種種道度眾生；具足一切道，淨佛國土、教化眾生；得阿耨多羅三藐三菩提時，隨意壽命。 ^lun-90-146

「隨意壽命」者，菩薩得無生忍法，入如幻菩薩道，能一時變化作千億萬身，周遍十方，具足行一切菩薩道；處處國土中，隨眾生壽命長短而受其形。 ^lun-90-147

如釋迦牟[^75]尼佛，於此國土壽命百年，於莊嚴佛國壽七百阿僧祇劫。[^76] ^lun-90-148

佛法於五不可思議中是第一不可思議。[^77] ^lun-90-149

佛告須菩提：一切法性空，是諸佛真法！若得是法，則名為佛；若說此法，名為度眾生。三世佛皆亦如是。離是性空，則無道無果。 ^lun-90-150

「道」者，八聖道分；「果」者，七種果[^78]。 ^lun-90-151

\`2640\`所以者何？ ^lun-90-152

若離性空別有定法，則取相生著，著故亦無離欲，無離欲故則無道果；若離性空，雖行布施、持戒，行慈、悲等，善法力故，雖不墮惡道，生天果[^79]盡，還墮惡道，如本不異。 ^lun-90-153

行性空法，亦不著性空，即是涅槃。 ^lun-90-154

行餘法，生（698c）著心，有退失；若行此法，則無退失。 ^lun-90-155

須菩提歡喜白佛言：「甚希有！菩薩行是性空法，亦不壞性空相。」 ^lun-90-156

佛答：若色等法與性空異，菩薩則不得阿耨多羅三藐三菩提。 ^lun-90-157

何以故？有定[^80]法則不可得離。 ^lun-90-158

須菩提！今色等諸法實性[^81]空；菩薩知是法已，得阿耨多羅三藐三菩提。 ^lun-90-159

所以者何？此中無有一法定是常，但凡夫生我心故，著內外法，不得脫生、老、病、死，是故菩薩行是性空，和合六波羅蜜，不壞色等諸法相──所謂若空、若不空、若空不空、若非空非不空；不作如是示諸法相，是名「不壞」。 ^lun-90-160

所以者何？色實相即是性空，性空云何自壞性空？乃至菩提亦如是。 ^lun-90-161

此中佛說譬喻：「如內虛空不壞外[^82]虛空，以同體故。」 ^lun-90-162

須菩提問：「世尊！若諸法性空無別異，菩薩於何處得阿耨多羅三藐三菩提？」 ^lun-90-163

佛可其意言：「如是！若分別有二相，則不得阿耨多羅三藐三菩提。」 ^lun-90-164

\`2641\`「阿耨多羅三藐三菩提」名實智慧，於色法中不行，所謂不著、不染。 ^lun-90-165

所以者何？是智慧不為取色故行，是故「不行色中」。 ^lun-90-166

須菩提[^83]復問：「若菩提不取中行、不捨中行，當於何處行？」 ^lun-90-167

「取」名實法，「捨」名空法。 ^lun-90-168

「取」名著行，「捨」名不著行。 ^lun-90-169

「取」名二行，「捨」名不二行。 ^lun-90-170

如是等分別。 ^lun-90-171

佛反問須菩提：「於汝意云何？佛所化人為何處行？」 ^lun-90-172

須菩提言：「是化人無處行。」化人無心、無心數法故。 ^lun-90-173

「菩提亦如是」。 ^lun-90-174

復問：「於汝意云何？阿羅漢夢中菩提為在何處行？」 ^lun-90-175

須菩提言：「阿羅漢尚不眠，何況夢中菩提有（699a）行處！」 ^lun-90-176

問曰：菩提有三種：阿羅漢菩提、辟支佛菩提、佛菩提。 ^lun-90-177

阿羅漢菩提，不在有漏心中、無記心中行，但在無漏心中行；佛何以故問「阿羅漢夢中菩提何處行」？ ^lun-90-178

答曰：阿羅漢是一切漏盡聖人，則無夢；佛以必無處故問，欲明必無行法。 ^lun-90-179

問曰：乃至佛猶尚有眠，[^84]何以知之？ ^lun-90-180

佛甞命[^85]阿難：「汝四襞[^86]優多羅僧敷，我欲小眠，汝為諸比丘說法。」 ^lun-90-181

又薩遮尼乾問佛：「佛自念晝日有眠不？」 ^lun-90-182

佛言：「春末夏初，以時熱故小眠息[^87]，除食患故。」 ^lun-90-183

薩遮尼乾白佛：「餘人有言：『晝日眠是癡相。』」 ^lun-90-184

佛言：「汝置！汝不別癡相。諸漏能生後身相續不斷者，是名癡相，雖常\`2642\`不眠亦是癡；若是諸漏永滅無餘，雖眠不名癡。」 ^lun-90-185

如是等，經中處處說。須菩提何以言「阿羅漢尚不眠」？ ^lun-90-186

答曰： ^lun-90-187

眠有二種：一者、眠而夢，二者、眠而不夢。 ^lun-90-188

阿羅漢非為安隱著樂故眠，但受四大身法，應有食、息、眠、覺，是故少許時息名為「眠」；不[^88]為夢眠。故須菩提言：「阿羅漢尚不眠。」 ^lun-90-189

有人言：離欲者，得禪定，色界繫四大入身中，身心歡樂則無有眠；慧解脫阿羅漢，色界四大不入身中，故有眠。是故須菩提言：「阿羅漢尚不眠。」 ^lun-90-190

是故阿羅漢有眠、有不眠。 ^lun-90-191

佛以方便力，為度眾生，受人法，故現眠。 ^lun-90-192

須菩提復問：「若不行者，云何菩薩從一地至十地，乃至得阿耨多羅三藐三菩提？」 ^lun-90-193

佛可其意，「菩提雖無處行，未具足六波羅蜜諸法，終不得阿耨多羅三藐三菩提。是菩（699b）薩住色相乃至菩提相中住，得阿耨多羅三藐三菩提；不捨色等法，亦不著菩提相，知色等法即是菩提，常寂滅，無法若增、若減，若垢、若淨，若得道、若得果。」 ^lun-90-194

但世諦故說菩薩得阿耨多羅三藐三菩提，第一義中無有色乃至菩提。 ^lun-90-195

佛欲明是事故，反問須菩提：「於汝意云何？汝斷煩惱得道時，有所得不？所謂如夢等五眾、若道、若道果，決定一法不？」 ^lun-90-196

須菩提言：「不得也！」 ^lun-90-197

所以者何？須菩提意：住無相門中入道，[^89]云何取相？ ^lun-90-198

佛言：「汝若乃至不得微細少法，云何說汝為阿羅漢？」 ^lun-90-199

須菩提言：「世諦法故，說言阿羅漢；凡夫顛倒法中有得、有失，有眾生、有法。」 ^lun-90-200

佛言：「菩提亦如是，世諦法故，說有菩薩、說有色等乃至菩提；菩提中，無有定法，亦無眾生，亦無菩提。菩薩觀是菩提法，無有增、無有減。所以者何？諸法性如是。菩薩亦不得是諸法性，何況有初發心乃至十地，及六波羅蜜、三十七品乃至十八不共法當有所得！無有是處！所以者何？諸法性是一切法根本尚不可得，何況六波羅蜜等是作法當[^90]有定實！ ^lun-90-201

如是！菩薩行是諸法性，得佛時，能大利益眾生。」 ^lun-90-202

三世二重之因果 ^lun-90-203

十二緣起（三世兩重因果） ^lun-90-204

......現在世之三因 ^lun-90-205

老死 ^lun-90-206

　　　...苦（果）.........未來世之二果 ^lun-90-207

生 ^lun-90-208

有.........業（因） ^lun-90-209

取 ^lun-90-210

　　......惑（緣） ^lun-90-211

愛 ^lun-90-212

受 ^lun-90-213

觸 ^lun-90-214

六處　...苦（果）.........現在世之五果 ^lun-90-215

名色 ^lun-90-216

識 ^lun-90-217

行.........業（因） ^lun-90-218

　　　　　　　　　......過去世之二因 ^lun-90-219

無明......惑（緣） ^lun-90-220

---

[^1]: 《大品經義疏》卷10：「品為二：第一、正明為化之意，建立眾生於際^※^；第二、廣明菩薩建立之法。」（卍新續藏24，332c16-17）

※「際」上應有「實」字。（卍新續藏24，332d，n.6）

[^2]: 《大般若波羅蜜多經》卷473〈78 實際品〉：

具壽善現復白佛言：「若有情際即是實際，云何菩薩摩訶薩行深般若波羅蜜多時，以不壞實際法，安立有情令住實際？世尊！若菩薩摩訶薩行深般若波羅蜜多時，安立有情令住實際，則為安立實際令住實際。世尊！若菩薩摩訶薩行深般若波羅蜜多時，安立實際令住實際，則為安立自性令住自性，然理不應安立自性令住自性，云何可說諸菩薩摩訶薩行深般若波羅蜜多時，以不壞實際法，安立有情令住實際？」（大正7，394b22-c2）

[^3]: 《大般若波羅蜜多經》卷473〈78 實際品〉：

佛告善現：「不可安立實際令住實際，亦不可安立自性令住自性，然諸菩薩摩訶薩行深般若波羅蜜多時，有方便善巧故，能安立有情令住實際，而有情際不異實際，有情際與實際無二無二處。」（大正7，394c2-7）

[^4]: 《大品經義疏》卷10：

「白佛：何等是方便力」下第二，廣明菩薩建立之法。就建立中有二：就因行以建立，令往^※^六度，第二、就果德以建立，令住種智。（卍新續藏24，333a14-16）

※案：「往」或作「住」。

[^5]: 相＝空【宋】【元】【明】。（大正25，693d，n.2）

[^6]: 《大般若波羅蜜多經》卷473〈78 實際品〉：

佛告善現：「諸菩薩摩訶薩行深般若波羅蜜多時，成就如是方便善巧，由此方便善巧力故，安立有情令住布施。既安立已，為說布施前、後、中際無差別相，謂作是言：『如是布施前、後、中際無不皆空，施者、受者、施所得果亦復皆空，如是一切於實際中都無所有、皆不可得。汝等勿執布施、施者、受者、施果各各有異，汝等若能不執布施、施者、受者、施果各異，所修施福則趣甘露得甘露果，定以甘露而作後邊。』」（大正7，394c11-20）

[^7]: 見＋（法）【元】【明】。（大正25，693d，n.4）

[^8]: 《大般若波羅蜜多經》卷473〈78
實際品〉：「所以者何？如是諸法都無自性，汝等不應分別執著。」（大正7，395a23-24）

[^9]: 惱＋（習）【元】【明】【石】。（大正25，693d，n.7）

[^10]: 《大般若波羅蜜多經》卷473〈78
實際品〉：「善現！如是依世俗說不依勝義。所以者何？空中無有少法可得，若已涅槃、若當涅槃、若今涅槃、若涅槃者、若由此故得般涅槃，如是一切都無所有、皆畢竟空，畢竟空性即是涅槃，離此涅槃無別有法。」（大正7，395b6-10）

[^11]: 《大般若波羅蜜多經》卷473〈78
實際品〉：「汝所瞋法自性皆空，云何於中而生瞋忿？汝等復應如實觀察，我由何法而生瞋忿？誰能瞋忿？瞋忿於誰？如是諸法皆本性空，本性空法未曾不空。」（大正7，395b15-18）

[^12]: 《大般若波羅蜜多經》卷473〈78
實際品〉：「汝等復應如實觀察，如是瞋忿由何而生？為屬於誰？復於誰起？當獲何果？現得何利？是一切法皆本性空，非空性中有所瞋忿，故應安忍以自饒益。」（大正7，395b24-27）

[^13]: 《大般若波羅蜜多經》卷473〈78
實際品〉：「善現當知！是名實際本性空理。諸菩薩摩訶薩為欲饒益諸有情故，依此實際本性空理行深般若波羅蜜多，不得有情及彼施設。何以故？善現！以一切法離有情故，有情離故法不可得，法及有情相待立故。」（大正7，395c3-8）

[^14]: （1）男子＝法者【宋】【元】【明】【宮】【聖】【石】。（大正25，693d，n.14）

（2）《摩訶般若波羅蜜經》卷25〈78
實際品〉：「為生善法故莫懈怠。善法者，若布施、若持戒。」（大正8，401c5-6）

（3）案：《大正藏》原作「善男子」，【宋】【元】【明】【宮】【聖】【石】及《摩訶般若波羅蜜經》皆作「善法者」。

[^15]: 《大般若波羅蜜多經》卷473〈78 實際品〉：

復次，善現！諸菩薩摩訶薩行深般若波羅蜜多時，成就如是方便善巧，由此方便善巧力故，見諸有情身心懈怠退失精進，方便勸導令其發起身心精進修諸善法，作如是言：「諸善男子！應深信受本性空中無懈怠法、無懈怠者、無懈怠處、無懈怠時、無由此法發生懈怠，如是一切本性皆空不越空理。汝等應發身心精進，捨諸懈怠勤修善法，謂修布施波羅蜜多乃至般若波羅蜜多，若修四靜慮、四無量、四無色定，若修四念住乃至八聖道支，若修空、無相、無願解脫門，......若修如來十力乃至十八佛不共法，若修三十二大士相、八十隨好，若修無忘失法、恒住捨性，若修一切智、道相智、一切相智，若修預流果乃至獨覺菩提，若修一切菩薩摩訶薩行，若修諸佛無上正等菩提，若修諸餘無量佛法，應勤精進勿生懈怠，若生懈怠受苦無窮。」（大正7，395c9-396a1）

[^16]: （1）瞋＝著【元】【明】。（大正25，693d，n.16）

（2）《摩訶般若波羅蜜經》卷25〈78
實際品〉：「是無二法，則無可著^※^處。」（大正8，401c13-14）

※著＝瞋【聖】。

（3）《放光般若經》卷18〈80 信本際品〉：

佛語須菩提：「菩薩行般若波羅蜜，以空性之法勸進眾生令住空行，雖住空行不以二事。何以故？空性者一無有二，不二之法無可入處。」（大正8，131a21-24）

（4）《大般若波羅蜜多經》卷473〈78 實際品〉：

復次，善現！是菩薩摩訶薩行深般若波羅蜜多，依本性空教誡教授諸有情類令勤修學，謂作是言：「諸善男子！汝於善法當勤精進，若修布施波羅蜜多乃至般若波羅蜜多時，於此諸法不應思惟二、不二相；......若修諸餘無量佛法時，於此諸法不應思惟二、不二相。何以故？善男子！如是諸法皆本性空，本性空理不應思惟二、不二故。」（大正7，396a7-b10）

（5）案：《大正藏》原作「瞋」，但《放光般若經》卷18〈80
信本際品〉（大正8，131a23-24）及《大般若波羅蜜多經》卷473〈78
實際品〉（大正7，396a7-b10）之譯文皆無「瞋」之意，故今依【元】【明】及《放光般若經》等作「著」。

[^17]: （1）《放光般若經》卷18〈80 信本際品〉：

佛語須菩提：「菩薩行般若波羅蜜，以空性之法勸進眾生令住空行，雖住空行不以二事。何以故？空性者一無有二，不二之法無可入處。」（大正8，131a21-24）

（2）《大般若波羅蜜多經》卷473〈78
實際品〉：「如是，善現！諸菩薩摩訶薩行深般若波羅蜜多時，成就殊勝方便善巧，安立有情令住諸法本性空理，雖令安住而無二想。所以者何？本性空理無二無別，非無二法可於其中而作二想。」（大正7，396a3-7）

[^18]: （1）道＋（入）【宋】【元】【明】【宮】【聖】【石】。（大正25，693d，n.19）

（2）《大般若波羅蜜多經》卷473〈78
實際品〉：「或令住獨覺菩提，或令住菩薩勝位。」（大正7，396b14-15）

（3）案：《大正藏》原作「辟支佛道，菩薩位」，今依【宋】【元】【明】【宮】【聖】【石】及《大般若波羅蜜多經》文意作「辟支佛道；入菩薩位」。

[^19]: 《大般若波羅蜜多經》卷473〈78 實際品〉：

復次，善現！諸菩薩摩訶薩行深般若波羅蜜多時，成就如是方便善巧，由此方便善巧力故，見諸有情心多散亂，於諸欲境不攝諸根，發起種種不寂靜業；見已，方便令入勝定，謂作是言：「來！善男子！汝應修習勝三摩地，勿起散亂及勝定想。」（大正7，396b16-21）

[^20]: 《大般若波羅蜜多經》卷473〈78
實際品〉：「所以者何？是一切法皆本性空，本性空中無法可得、可名散亂或名一心。」（大正7，396b21-22）

[^21]: 脫＋（九）【石】。（大正25，693d，n.20）

[^22]: 行＝住【元】【明】。（大正25，693d，n.21）

[^23]: 《大般若波羅蜜多經》卷473〈78 實際品〉：

復次，善現！諸菩薩摩訶薩行深般若波羅蜜多時，成就如是方便善巧，由此方便善巧力故住本性空，見諸有情智慧薄少，愚癡顛倒造諸惡業，方便引入甚深般若波羅蜜多，作如是言：「來！善男子！應修般若波羅蜜多，觀一切法本性空寂，汝等若能修此般若波羅蜜多，觀一切法本性空寂，諸所修行身、語、意業，皆趣甘露得甘露果，定以甘露而作後邊。」（大正7，396c29-397a7）

[^24]: 《大般若波羅蜜多經》卷473〈78
實際品〉：「諸善男子！是一切法皆本性空，本性空中有情及法雖不可得，而所修行亦無退失。何以故？善男子！本性空理非增非減，本性空中亦無增減法。所以者何？本性空理無性為性，離諸分別絕諸戲論，故於此中無增減法，由此所作亦無退失。是故汝等應修般若波羅蜜多，觀本性空作所應作。」（大正7，397a7-14）

[^25]: 《大品經義疏》卷10：

「白佛：若諸法常空」下第二，就果明建立為二：第一、明建立眾生於一切種得實觀照，第二、建立眾生於菩提，令證平等正道。初中為二：第一、明諸法雖性空，不妨行因得果，無有斷絕；第二、明諸法雖性空，而能除顛倒虗妄，得大利益。（卍新續藏24，333a22-b2）

[^26]: 《大般若波羅蜜多經》卷473〈78 實際品〉：

佛告善現：「如是！如是！如汝所說。諸所有法皆本性空，本性空中有情及法俱不可得，由此於中亦無非法。善現當知！若一切法非本性空，諸菩薩摩訶薩行深般若波羅蜜多時，不應安住本性空理，求證無上正等菩提、為饒益有情說本性空法。以一切法皆本性空，是故菩薩摩訶薩行深般若波羅蜜多時，住一切法本性空理，求證無上正等菩提、為饒益有情說本性空法。」（大正7，397c4-13）

[^27]: 《大般若波羅蜜多經》卷473〈78
實際品〉：「復次，善現！若內空性本性不空，若外空、內外空、空空、大空、勝義空、有為空、無為空、畢竟空、無際空、散無散空、本性空、自共相空、一切法空、不可得空、無性空、自性空、無性自性空性亦本性不空者，則諸菩薩摩訶薩行深般若波羅蜜多時，不應為諸有情說一切法皆本性空，若作是說壞本性空。然本性空理不可壞，非常非斷。所以者何？本性空理無方無處，無所從來亦無所去。如是空理亦名法住，此中無法、無聚無散、無減無增、無生無滅、無淨無不淨，是一切法本所住性。」（大正7，398a13-23）

[^28]: （1）在＝住【宋】【元】【明】【宮】【聖】【石】。（大正25，694d，n.13）

（2）《摩訶般若波羅蜜經》卷25〈78
實際品〉：「菩薩摩訶薩住是中發阿耨多羅三藐三菩提心。」（大正8，402c10-11）

（3）案：《大正藏》原作「在」，今依【宋】【元】【明】【宮】【聖】【石】及《摩訶般若波羅蜜經》作「住」。

[^29]: 《大般若波羅蜜多經》卷473〈78
實際品〉：「諸菩薩摩訶薩安住其中，求趣無上正等菩提，不見有法有所求趣，不見有法無所求趣，以一切法都無所住故名法住。」（大正7，398a23-26）

[^30]: 《大般若波羅蜜多經》卷473〈78
實際品〉：「諸菩薩摩訶薩安住此中行深般若波羅蜜多，見一切法本性空已，定於無上正等菩提得不退轉。所以者何？是菩薩摩訶薩不見有法能為障礙，見一切法無障礙故，便於無上正等菩提不生疑惑，故不退轉。」（大正7，398a26-b1）

[^31]: （1）實＋（事）【宋】【元】【明】【聖】【石】。（大正25，694d，n.16）

（2）《摩訶般若波羅蜜經》卷25〈78
實際品〉：「是諸化眾無有根本實事故。」（大正8，402c24）

（3）案：《大正藏》原作「實」，今依【宋】【元】【明】【聖】【石】及《摩訶般若波羅蜜經》作「實事」。

[^32]: 《大般若波羅蜜多經》卷474〈78
實際品〉：「善現當知！諸菩薩摩訶薩雖為有情宣說空法，而諸有情實不可得，哀愍彼墮顛倒法故，拔濟令住無顛倒法。無顛倒者謂無分別，無分別者無顛倒故，若有分別則有顛倒，彼等流故。」（大正7，398c21-25）

[^33]: 《大般若波羅蜜多經》卷474〈78
實際品〉：「善現當知！顛倒即是無顛倒法。」（大正7，398c25-26）

[^34]: 《大般若波羅蜜多經》卷474〈78
實際品〉：「善現！此無所有即本性空，諸菩薩摩訶薩行深般若波羅蜜多時，安住此中見諸有情墮顛倒想，方便善巧令得解脫，謂令解脫無我我想、無有情有情想，廣說乃至無知者知者想、無見者見者想，亦令解脫無常常想、無樂樂想、無我我想、不淨淨想，亦令解脫無色受想行識色受想行識想。」（大正7，399a17-23）

[^35]: 《大般若波羅蜜多經》卷474〈78
實際品〉：「亦令解脫五取蘊等諸有漏法，亦令解脫四念住等諸無漏法。所以者何？四念住等諸無漏法，非如勝義無生無滅、無相無為、無戲論無分別，是故亦應解脫。彼法真勝義者即本性空，此本性空即是諸佛所證無上正等菩提。」（大正7，399c4-9）

[^36]: 《大般若波羅蜜多經》卷474〈78
實際品〉：「善現當知！諸菩薩摩訶薩不為無上正等菩提道故求趣無上正等菩提，但為諸法本性空故求趣無上正等菩提。」（大正7，400a4-7）

[^37]: 《大般若波羅蜜多經》卷474〈78
實際品〉：「諸菩薩摩訶薩住本性空波羅蜜多，為欲度脫諸有情類執有情想及法想故行道相智。是菩薩摩訶薩行道相智時，即得一切道，謂聲聞道、若獨覺道、若菩薩道、若諸佛道。善現當知！是菩薩摩訶薩於一切道得圓滿已，便能成熟所化有情，亦能嚴淨所求佛土，留諸壽行趣證無上正等菩提。既證無上正等菩提，能令佛眼常無斷壞。」（大正7，400a8-15）

[^38]: 《大般若波羅蜜多經》卷474〈78
實際品〉：「何謂佛眼？謂本性空。過去未來現在諸佛住十方界為諸有情宣說正法，無不皆以此本性空而為佛眼。善現當知！定無諸佛離本性空而出世者，諸佛出世無不皆說本性空義，所化有情要聞佛說本性空理，乃入聖道得聖道果，離本性空無別方便。是故，善現！諸菩薩摩訶薩欲證無上正等菩提，應正安住本性空理，修行六種波羅蜜多及餘菩薩摩訶薩行。若正安住本性空理，修行六種波羅蜜多及餘菩薩摩訶薩行，終不退失一切智智，常能利樂一切有情。」（大正7，400a15-26）

[^39]: 《大般若波羅蜜多經》卷474〈78 實際品〉：

爾時，具壽善現白佛言：「世尊！諸菩薩摩訶薩甚為希有，雖行一切法皆本性空，而於本性空常無失壞，謂不執色乃至識異本性空。」（大正7，400a26-29）

[^40]: 《大般若波羅蜜多經》卷474〈78
實際品〉：「世尊！色即是本性空，本性空即是色，如是乃至諸佛無上正等菩提即是本性空，本性空即是諸佛無上正等菩提。」（大正7，400b27-29）

[^41]: 《大般若波羅蜜多經》卷474〈78
實際品〉：「由此因緣，諸菩薩摩訶薩住本性空波羅蜜多，行深般若波羅蜜多，不執受色，亦不壞色若空不空；不執受受、想、行、識，亦不壞受、想、行、識若空不空。如是乃至不執受一切菩薩摩訶薩行，亦不壞一切菩薩摩訶薩行若空若不空；不執受諸佛無上正等菩提，亦不壞諸佛無上正等菩提若空若不空。所以者何？色不壞空，空不壞色，謂此是色，此是空。」（大正7，401a4-12）

[^42]: 《大般若波羅蜜多經》卷474〈78
實際品〉：「如是，善現！色不壞空，空不壞色；受、想、行、識不壞空，空不壞受、想、行、識。所以者何？如是諸法俱無自性，不可分別，謂此是空，此是不空。」（大正7，401a19-22）

[^43]: 《大品經義疏》卷10：

「白佛：若一切行無分別」下第二，建立眾生於菩提平等正道，為二：第一、先歎菩提寂滅，離分別取捨；第二、明菩提雖寂滅，要須具於萬行方得之。（卍新續藏24，333c6-8）

[^44]: 《大般若波羅蜜多經》卷474〈78 實際品〉：

善現當知！諸菩薩摩訶薩所求無上正等菩提，非行二相而能證得。諸菩薩摩訶薩所有菩提都無所行，謂不於色行，亦不於受、想、行、識行，如是乃至不於一切菩薩摩訶薩行行，亦不於諸佛無上正等菩提行。所以者何？諸菩薩摩訶薩所有菩提，不緣名聲執我、我所，謂不作是念：「我行於色，我行於受、想、行、識。」如是乃至不作是念：「我行於一切菩薩摩訶薩行，我行於諸佛無上正等菩提。」復次，善現！諸菩薩摩訶薩所有菩提，非取故行，非捨故行。（大正7，401b11-21）

[^45]: 《大般若波羅蜜多經》卷474〈78 實際品〉：

善現對曰：「不也！世尊！諸阿羅漢諸漏永盡，惛沈睡眠蓋纏俱滅，畢竟無夢，云何當有夢中菩提有所行處若取、若捨？」（大正7，401b29-c2）

[^46]: 《大般若波羅蜜多經》卷474〈78
實際品〉：「善現當知！若菩薩摩訶薩欲得無上正等菩提，應住色本性空，應住受、想、行、識本性空，如是乃至應住一切菩薩摩訶薩行本性空，應住諸佛無上正等菩提本性空，應住一切法本性空，應住一切有情本性空，修行布施波羅蜜多乃至般若波羅蜜多令得圓滿，如是乃至修行一切智、道相智、一切相智令得圓滿，修行菩薩殊勝神通成熟有情、嚴淨佛土令圓滿已，便得無上正等菩提。善現當知！是一切法本性空理及諸有情本性空理，最極寂靜，無有少法能增能減、能生能滅、能斷能常、能染能淨、能得果、能現觀。」（大正7，402a13-25）

[^47]: 《大般若波羅蜜多經》卷474〈78 實際品〉：

佛告善現：「於意云何？汝於先時依止斷界，斷諸煩惱得無漏根，住無間定得預流果，次一來果，次不還果，後阿羅漢果，汝於彼時頗見有情若心、若道、若諸道果有可得不？」

善現對曰：「不也！世尊！」（大正7，402b12-16）

[^48]: 《大般若波羅蜜多經》卷474〈78 實際品〉：

佛告善現：「若汝彼時依止斷界，斷諸煩惱得無漏根，於有情心、道及道果都無所得，云何言得阿羅漢果？」

善現對曰：「依世俗說，不依勝義。」（大正7，402b16-19）

[^49]: 《大般若波羅蜜多經》卷474〈78
實際品〉：「善現！諸菩薩摩訶薩於所修住一切佛法若有所得，無有是處。如是，善現！諸菩薩摩訶薩行深般若波羅蜜多，方便修行大菩提行，證得無上正等菩提，利樂有情常無間斷。」（大正7，402c15-19）

[^50]: （1）將適：將養調適。（參見印順法師，《寶積經講記》，pp.221-223：「『譬如有人服王貴藥，不能將適，為藥所害。』......譬如有人，服了國王所賜的名貴藥品，論理是應該病好了。但由於他雖服名藥，不能將養調適，飲食等都不如法，與藥力相違反。結果，不但無益，反為藥所害，病勢增加嚴重起來。」）

（2）將養：2.調養。（《漢語大詞典》（七），p.811）

[^51]: （1）因＋（緣）【聖】。（大正25，696d，n.8）

（2）案：《大正藏》原作「因」，今依【聖】及前後譯文作「因緣」。

[^52]: 色＋（名）【石】。（大正25，696d，n.11）

[^53]: 第＋（名名色）【宋】【元】【明】【宮】，（名）【聖】（名色）【石】。（大正25，696d，n.12）

[^54]: （初）＋胎【宋】【元】【明】【宮】。（大正25，696d，n.13）

[^55]: （1）《中阿含經》卷24（97經）《大因經》：「當知所謂緣識有名色。阿難！若識不入母胎者，有名色成此身耶？答曰：無也。」（大正1，579c16-18）

（2）另參見《長阿含經》卷10（13經）《大緣方便經》（大正1，61b8-10）。

[^56]: 絕：1.斷，分成兩段或幾段。（《漢語大詞典》（九），p.833）

[^57]: 刪＝那【宮】【聖】。（大正25，696d，n.15）

[^58]: （天竺語刪迦羅秦言行）九字夾註＝（天竺語刪迦羅秦言行）九字本文【宋】【元】【明】【宮】【聖】【石】。（大正25，696d，n.14）

[^59]: （1）愛＝受【宋】【元】【明】【聖】【石】。（大正25，696d，n.16）

（2）案：《大正藏》原作「愛」，今依【宋】【元】【明】【聖】【石】作「受」。

[^60]: 止＝正【宋】【元】【明】【宮】【聖】【石】。（大正25，696d，n.18）

[^61]: 參見《大智度論》卷90〈80
實際品〉：「初發意菩薩但為滅眾生苦故發大悲心，......今得一切苦惱根本，是無明。」（大正25，696a20-c3）

[^62]: 案：《大正藏》原作「己」，今依前後文意作「已」。

[^63]: 《大智度論》卷90〈80 實際品〉：

「觸」名受等諸心數法。情、塵、識三事和合故，心中生受等心數法；根本雖三事，和合故生觸，為六情依止住處故，但說六入。（大正25，696b12-15）

[^64]: 《大智度論》卷90〈80
實際品〉：「六入因緣，名色。」（大正25，696b15）

[^65]: 氷＝水【聖】，＝泳【石】。（大正25，696d，n.27）

[^66]: 《雜阿含經》卷12（298經）：「彼云何無明？若不知前際、不知後際、不知前後際，不知於內、不知於外、不知內外，不知業、不知報、不知業報，不知佛、不知法、不知僧，不知苦、不知集、不知滅、不知道，不知因、不知因所起法，不知善不善、有罪無罪、習不習、若劣若勝、染污清淨，分別緣起，皆悉不知；於六觸入處，不如實覺知，於彼彼不知、不見、無無間等、癡闇、無明、大冥，是名無明。」（大正2，85a16-25）

[^67]: （1）《正觀》（6），pp.213-214：《大智度論》卷6（大正25，101c22-102a27）。

（2）參見《梵志女首意經》（大正14，940a9-27）；《有德女所問大乘經》（大正14，941a27-b13）。

[^68]: （1）如＝而【宋】【元】【明】【宮】。（大正25，697d，n.15）

（2）案：《大正藏》原作「如」，今依【宋】【元】【明】【宮】作「而」。

[^69]: 參見《大智度論》卷12〈1
序品〉（大正25，147a21-150a27）；《摩訶般若波羅蜜經》卷24〈78
四攝品〉（大正8，392c7-25）；《大智度論》卷88〈78
四攝品〉（大正25，681b24-c11）。

[^70]: 《正觀》（6），p.214：

（1）「破六塵」，參見《大智度論》卷31（大正25，287a18-c6）。

（2）「破色法」，參見《大智度論》卷12（大正25，147b8-148a22）、卷15（大正25，171a5-b15）、卷31（大正25，291c21-292a28）、卷36（大正25，326b20-c29）、卷41（大正25，358a17-c8）、卷89（大正25，691a1-b8）。

[^71]: 已＝以【宋】【元】【明】【宮】【石】。（大正25，697d，n.22）

[^72]: （譬）＋如【石】。（大正25，698d，n.2）

[^73]: 中＋（亦性空）【元】【明】。（大正25，698d，n.6）

[^74]: 〔後〕－【石】。（大正25，698d，n.7）

[^75]: 牟＝文【宋】【元】【明】【宮】。（大正25，698d，n.13）

[^76]: （1）《佛說首楞嚴三昧經》卷下：

爾時堅意菩薩心大歡喜，即還娑婆世界，白佛言：「世尊！彼照明莊嚴自在王佛，壽七百阿僧祇劫，而告我言：『如我壽命，釋迦牟尼佛壽命亦復如是。』」

爾時阿難從座而起，偏袒右肩合掌向佛，白佛言：「世尊！如我解佛所說義，我謂世尊於彼莊嚴世界以異名字利益眾生。」

爾時世尊讚阿難言：「善哉！善哉！汝以佛力能知是事，彼佛身者即是我身，以異名字於彼說法度脫眾生。」（大正15，645a2-10）

（2）《首楞嚴三昧》：莊嚴世界佛壽七百阿僧祇劫。（印順法師，《大智度論筆記》［H015］p.405）

[^77]: （1）《大智度論》卷30〈1
序品〉：「經說五事不可思議，所謂眾生多少、業果報、坐禪人力、諸龍力、諸佛力。於五不可思議中，佛力最不可思議。」（大正25，283c17-20）

（2）《增壹阿含經》卷21〈29
苦樂品〉（6經）（大正2，657a19-b27）說到四種不可思議，《大方便佛報恩經》卷1〈2
孝養品〉（大正3，128a15-17）、《顯揚聖教論》卷6（大正31，510c2-6）說到六種不可思議。

[^78]: 《雜阿含經》卷27（736經）：「若比丘修習七覺分，多修習已，當得七種果、七種福利。何等為七？^（1）^是比丘得現法智證樂；^（2）^若命終時；^（3）^若不得現法智證樂及命終時，而得五下分結盡，中般涅槃；^（4）^若不得中般涅槃，而得生般涅槃；^（5）^若不得生般涅槃，而得無行般涅槃；^（6）^若不得無行般涅槃，而得有行般涅槃；^（7）^若不得有行般涅槃，而得上流般涅槃。」（大正2，196c12-19）

[^79]: 果＝福【宋】【元】【明】【宮】。（大正25，698d，n.19）

[^80]: （1）空＝定【宋】【元】【明】【宮】【聖】。（大正25，698d，n.20）

（2）《大正藏》原作「空」，今依《大智度論》卷90〈80
實際品〉論義作「定」。

參見《大智度論》卷90〈80
實際品〉：「今色等諸法實性空，菩薩知是法已，得阿耨多羅三藐三菩提。所以者何？此中無有一法定是常，但凡夫生我心故，著內外法，不得脫生、老、病、死，是故菩薩行是性空，和合六波羅蜜，不壞色等諸法相，所謂若空、若不空、若空不空、若非空非不空，不作如是示諸法相，是名不壞。」（大正25，698c5-12）

[^81]: 實性＝性實【宋】【元】【明】【宮】【石】。（大正25，698d，n.21）

[^82]: 外＝內【石】。（大正25，698d，n.23）

[^83]: 《大正藏》原作「處」，今依《高麗藏》作「提」（第14冊，1294a22）。

[^84]: （1）關於此議題，《大毘婆沙論》認為「異生、二乘聖者皆得有夢，佛有睡眠而無夢」，但大眾部、一說部、說出世部、雞胤部則主張「佛無睡夢」。詳見《大毘婆沙論》卷37（大正27，194a9-28），《異部宗輪論》（大正49，15c2）。

（2）佛有睡眠。（印順法師，《大智度論筆記》［H027］p.421）

[^85]: 甞命＝常命【宋】【元】【明】【宮】【石】，＝常念【聖】。（大正25，699d，n.1）

[^86]: （1）襞＝褺【元】【明】，＝擗【宮】，＝辟【石】。（大正25，699d，n.2）

（2）襞（ㄅㄧˋ）：1.摺疊衣物。2.泛指摺疊。（《漢語大詞典》（九），p.140）

[^87]: 息＝自【宋】【宮】。（大正25，699d，n.3）

[^88]: 不＝非【聖】，〔不〕－【宮】【石】。（大正25，699d，n.4）

[^89]: 案：部派思想中有針對以何三解脫門得入正性離生的異見，詳見《大毘婆沙論》卷185（大正27，927c4-928a2）。

[^90]: 當＝尚【宋】【元】【明】【宮】。（大正25，699d，n.7）