問曰：先說「菩薩行六波羅蜜等諸助道法，不具足菩薩道，則不能得阿耨多羅三藐三菩提」，[^75]今須菩提應自知「行六波羅蜜等，具足菩薩道，應得阿耨多羅三藐三菩提」，何以更問？ ^lun-91-1

答曰：須菩提不疑「云何得阿耨多羅三藐三菩提」，今但問「云何具足菩薩道，得阿耨多羅三藐三菩提」。 ^lun-91-2

佛答：「若菩薩（702c）用六波羅蜜等諸法，以方便力和合故能行；是時，具足菩薩\`2656\`道。方便力者，不決定得是布施等三事，亦不離是三事，行檀波羅蜜；是時，照明菩薩道。」 ^lun-91-3

「照明」、「具足」是一義。 ^lun-91-4

若菩薩決定得布施等三事，直墮常顛倒、取相著法等過罪；若不得是三事，則墮斷滅邊，著空，還起邪見等諸煩惱，便離菩薩道。 ^lun-91-5

若菩薩離是二邊──因空捨是施等假名字虛誑法，因諸法實相離是著空無施者、無受者；如阿耨多羅三藐三菩提相，觀是布施亦爾無異。如是布施名為「具足」。[^76] ^lun-91-6

乃至十八不共法亦如是。 ^lun-91-7

舍利弗在會中，聞佛與須菩提說：「般若甚深果報，大有利益。」雖有利益，無決定性，云何可習？ ^lun-91-8

佛答：「菩薩行般若波羅蜜時，不壞色、不隨色，如是名習般若波羅蜜。」 ^lun-91-9

菩薩初發心，為知實法故，常行般若波羅蜜；次第隨其所宜，行布施等諸法。 ^lun-91-10

是故常說：「菩薩行般若波羅蜜時，行布施等諸法。」 ^lun-91-11

「色不壞」者，不言「是色無常」，不言「是色空無所有」，是名「不壞色」。 ^lun-91-12

「不隨色」者， ^lun-91-13

不如眼見色取相生著[^77]。 ^lun-91-14

復次，不說「是色若常、若無常、若苦、若樂等」，是名「不隨色」。常[^78]、無常等皆非色實相。 ^lun-91-15

復次，不說「是色根本從世性[^79]中來、若從微塵中來、從大自在天中來」，亦不說「從時來」[^80]，亦不說「自然生」，亦不說「無因無緣而強生」。[^81] ^lun-91-16

如是等名為「不隨」、「不壞」。 ^lun-91-17

此中佛自說因緣：「是色性無故，不隨、不壞。」 ^lun-91-18

「性無」者，是色從一切四大和合，假名為色；是中無定一法名為色。如先「破色」中說。[^82]是色（703a）從因緣和合生故，即是無性；若無性，即是性空。 ^lun-91-19

若得是色相性空，即是習般若波羅蜜。 ^lun-91-20

乃至十八不共法亦如是。 ^lun-91-21

復問：「世尊！若諸法無自性可壞可隨者，云何菩薩習般若波羅蜜？不學般若波羅蜜，不得阿耨多羅三藐三菩提！」 ^lun-91-22

佛可舍利弗意，自說因緣：若菩薩用方便力行六波羅蜜，是人雖知諸法空，而能起般若波羅蜜。 ^lun-91-23

舍利弗！若菩薩求一切法，若得少許定性，則可取可著；今菩薩實求覓一切法，不得定實，所謂是般若波羅蜜、是禪波羅蜜，乃至是十八不共法──是諸法皆不可得；不可得故，何所取？舍利弗！是名菩薩無取般若波羅蜜。 ^lun-91-24

菩薩應學無取般若波羅蜜[^83]。 ^lun-91-25

無取尚不可得，何況般若等諸法！一切法無性故。 ^lun-91-26

舍利弗復問：「若一切法無性，云何知是凡人乃至佛？」 ^lun-91-27

佛答：一切法雖無根本定相，但凡人顛倒故著。 ^lun-91-28

菩薩行般若波羅蜜時，以方便力故，見一切法無根本，而發阿耨多羅三藐三菩提心。 ^lun-91-29

是菩薩深行諸法性空故，不見一切法有根本，不見故不懈不退；了了知一切法無我、無所有性、性常空。但眾生愚癡顛倒故，著是陰、界、入。 ^lun-91-30

是時，菩薩思惟籌量諸法甚深寂滅相，而眾生深著虛誑顛倒。菩薩自立如幻師，種種神通變化，說法度人，如幻所作，無憎無愛，等心說法，所謂慳者教施等六法；復為說轉勝法，令出生死，得須陀洹果乃至阿耨多羅三藐三菩提。 ^lun-91-31

問曰：六波羅蜜外更有何法為勝？何以言「更為說勝法[^84]」？ ^lun-91-32

答曰：此中不說「波羅（703b）蜜」，但為慳者說「施」，乃至癡者為說「智慧」。 ^lun-91-33

諸佛、菩薩法，有初、有後。 ^lun-91-34

初法，所謂布施、持戒；受戒施果報，得天上福樂。 ^lun-91-35

為說五欲味利少失多，受世間身，但有衰苦；讚歎遠離世間、斷愛法，然後為說四諦，令得須陀洹果。 ^lun-91-36

此中菩薩但說欲令眾生得佛道故，先教令行六法。 ^lun-91-37

\`2659\`此中「善智慧」不名為三解脫門所攝；是善智慧能生布施等善法，能滅慳貪、瞋恚等惡法，能令眾生得生天上。何以知之？更有勝法故。 ^lun-91-38

「勝法」者，所謂四諦聖法、出法。 ^lun-91-39

一切聖人所行法，名為「聖法」；出三[^85]界生死，名為「出法」。 ^lun-91-40

以是四諦說法故，隨眾生根因緣，令得須陀洹果乃至得一切種智。 ^lun-91-41

此中雖不說初六法，說布施等，當知已攝。 ^lun-91-42

復次，菩薩為佛道故說是六法；但眾生意劣故，自取小乘，是故不說「布施、持戒生天受報等初六法」。 ^lun-91-43

舍利弗白佛言：「世尊！先說菩薩是畢竟不可得法；今為無所有眾生說法，令得無所有法，所謂須陀洹果乃至一切種智。世尊！菩薩今[^86]得無所有法故，能令眾生得無所有法──無所得是『有所得』？」 ^lun-91-44

佛答：「菩薩行般若波羅蜜時，無有『有所得過』！何以故？菩薩行般若波羅蜜時不見眾生及法；但諸因緣和合，假名眾生。」 ^lun-91-45

菩薩住二諦中，為眾生說法，不但說空、不但說有──為愛著眾生故說「空」，為取相著空眾生故說「有」；「有」、「無」中二處不染。如是方便力為眾生說法：「眾生！現在我身及我尚不可得，何況當得阿耨多羅三藐三菩提！」 ^lun-91-46

舍利弗（703c）歡喜白佛言：「世尊！曠大心是菩薩！」 ^lun-91-47

「曠大心」者，此中自說因緣，所謂：「無有法可得若一相、若異相。」 ^lun-91-48

如人市買[^87]，必須交易[^88]；大心人則不然。 ^lun-91-49

無所依止而能發大莊嚴，大莊嚴故不生三界，亦拔眾生令出三界，而眾生不可得，不縛不解故，一切法空。 ^lun-91-50

從久遠以[^89]來，煩惱顛倒皆是虛誑不實，是故名「無縛」；縛無[^90]故亦「無解」。 ^lun-91-51

「縛」即是「垢」，「解」即是「淨」。 ^lun-91-52

無淨無垢故，無六道[^91]分別；不分別六道故，無罪福業；罪福業無故，無煩惱能起罪\`2660\`福業者；不起罪福業，亦不應有果報。 ^lun-91-53

如是諸法畢竟空中而作大莊嚴，是為希有！譬如人虛空中種樹，樹葉花果，多所利益。 ^lun-91-54

佛可舍利弗意。 ^lun-91-55

舍利弗難是空故，佛亦答、亦可──以其說空故可，以其難空故答，所謂：「舍利弗！若眾生及諸法先有今無，諸佛賢聖有過罪。」 ^lun-91-56

「過罪」者，所謂令眾生入無餘涅槃，永滅色等一切法；入空中皆無所有，以斷滅眾生及一切法，故有過罪[^92]。 ^lun-91-57

舍利弗！眾生及一切法先來無，若有佛、無佛，常住不異，是諸法實相；是故無六道[^93]生死，亦無眾生可拔出。 ^lun-91-58

舍利弗！一切法先空，是故菩薩於諸佛所聞諸法如是相故，發阿耨多羅三藐三菩提心，作是念：「菩提中亦無有法可得，亦無實定法令眾生著而不可度，但眾生癡狂顛倒故，著是虛誑法。」 ^lun-91-59

是故菩薩發大莊嚴，不轉於阿耨多羅三藐三菩提，作是念：「我必當得阿耨多羅三藐三菩提，非不得；得已，用實法利益眾生；利益眾生故，眾生從顛倒得出。」 ^lun-91-60

欲明（704a）了是事故，經中說幻師譬喻──「幻師」即是菩薩，「幻師所作園林、廬[^94]觀[^95]」即是六波羅蜜等度眾生法，「幻師所作象馬、男女」即是菩薩所度眾生。 ^lun-91-61

如幻師一身，以幻力故，幻作眾生、園林、廬[^96]觀等娛樂眾生[^97]；若幻師以所幻作事為實，於所幻人求其恩惠[^98]，即是狂[^99]人！ ^lun-91-62

菩薩亦如是，從諸佛聞一切法性空如幻，而以布施等利益眾生；欲求恩惠福報，即是顛倒。 ^lun-91-63

問曰：幻法呪術實有，幻所作物可虛。如眾生空，菩薩亦空，菩薩不化作眾生，何得為喻？ ^lun-91-64

\`2661\`答曰：諸法實相中，法尚無，何況眾生！ ^lun-91-65

眾生異名，名為「幻師」，幻師實無，何以言「幻師有而所幻者無」？ ^lun-91-66

如汝以幻師實有、所幻者無，聖人觀幻師及所幻物不異。 ^lun-91-67

以明了事故說譬喻，取其少許相似處為喻，何[^100]以盡取為難？ ^lun-91-68

如師子喻王，師子於獸中無畏，王於群下自在無難，故以為喻；復何可責四腳負毛為異也[^101]？ ^lun-91-69

佛說性空法，諸法皆空，猶有眾生，是故說「幻」為喻。 ^lun-91-70

我今說喻以破眾生，汝云何復以眾生為難？ ^lun-91-71

爾時，須菩提白佛言：「世尊！何等是成就眾生、淨佛國土道？」 ^lun-91-72

須菩提雖知菩薩道，以中說甚深性空故，聽者生疑，是故發問。 ^lun-91-73

佛答：「菩薩從初發心，行六波羅蜜乃至十八不共法，是菩薩道；行是道，成就眾生、淨佛國土。」 ^lun-91-74

須菩提復問：「云何行是法成就眾生？」 ^lun-91-75

須菩提意：若是法性空，眾生亦性空，云何可得成就？ ^lun-91-76

佛答： ^lun-91-77

菩薩以方便力故，以布施法教化眾生，不教令著布施以為真實。 ^lun-91-78

「方便」者，菩（704b）薩語眾生：「汝曹[^102]善男子來布施，莫著是布施。」如經中說。 ^lun-91-79

眾生以布施生貴樂處，貴樂因緣故生我憍慢，我憍慢增長故破善法，破善法故墮三惡道；是故菩薩先教言：「莫著布施！」但因是布施、修持戒等善法，皆迴是法向涅槃。所以者何？是性空諸法實相，不可取相。 ^lun-91-80

如是菩薩方便力故教化眾生，令得須陀洹果乃至佛道。 ^lun-91-81

是菩薩自行布施，亦教眾生布施。 ^lun-91-82

若不自施，或有人言：「若施是好法，何不自行？」是故菩薩先自布施。 ^lun-91-83

復次，菩薩深愛善[^103]法，布施是初門，是故行是布施。 ^lun-91-84

又菩薩深慈悲眾生，以慈悲心雖大，而不能充滿眾生，是故先行布施，令其心濡[^104]，可以引導。 ^lun-91-85

布施因緣生於四姓及作轉輪王；以四攝法攝取眾生，漸漸以三乘法令得涅槃。 ^lun-91-86

教他布施，讚歎布施法，歡喜讚歎行布施者──是深愛布施，見同行故，歡喜讚歎。 ^lun-91-87

復次，憐愍心於眾生，若見修福，則為之歡喜；如慈父見子行善，心則歡喜。 ^lun-91-88

是人四種行布施，生剎利等貴姓[^105]中。 ^lun-91-89

以布施攝已，漸漸教令持戒、禪定等，乃至令得辟支佛道。 ^lun-91-90

或見眾生有大心者，有少許慈悲心，是人怖畏生死長遠故，其心懈退；菩薩方便力故，語是眾生：「咄[^106]！眾生！阿耨多羅三藐三菩提易得，汝等何以為難？眾生所著處，此中無有定實法能遮者、難解者。汝等當發阿耨多羅三藐三菩提心，既自得度，復當[^107]度脫眾生！」 ^lun-91-91

「度脫眾生」者，菩薩自乘大乘得度，以三乘隨眾生所應度（704c）而度之；既自利益，復利益他人。 ^lun-91-92

「利益他[^108]」者，既自作[^109]佛，而以三乘度脫眾生。 ^lun-91-93

「若菩薩能如是行般若波羅蜜者，從初發心，終不墮三惡道，常作轉輪聖王」者。 ^lun-91-94

菩薩多生欲界。何以故？ ^lun-91-95

以無色界中無形故，不可教化；色界中多味著禪定樂，無厭惡心故難化；亦不生欲天。所以者何？著妙五欲多故難化。 ^lun-91-96

在人中，世世以四事攝眾生故，作轉輪聖王。 ^lun-91-97

此中佛自說因緣：「隨其所種[^110]，得大果報等。」如經中說布施相。 ^lun-91-98

復有菩薩行檀波羅蜜時，見眾生破戒，作是言：「汝曹以因緣不具足故破戒，我當給汝所須，令無乏少。」 ^lun-91-99

破戒人有二種：一者、持戒因緣不具足故，如貧窮人，飢寒急故作賊；二者、持戒因緣雖具足，以習惡心故，好行惡事。 ^lun-91-100

貧窮破戒者，菩薩語之言：「汝但持戒，我當給汝所須！汝等住持戒中，漸漸以三乘而得度脫。」 ^lun-91-101

是名「因[^111]布施生戒」。 ^lun-91-102

眾生以不如意事故瞋──若以求物不如意故瞋，人不稱意[^112]故瞋。 ^lun-91-103

菩薩住檀中，隨其意而給足之。 ^lun-91-104

問曰：若貧乏者給施令不瞋，可爾；人不得稱意，惱之令瞋，復云何？ ^lun-91-105

答曰： ^lun-91-106

以如意珠[^113]施之，則使人皆稱意。珠之威德故，人無瞋者；如行者入慈三昧故，人無瞋者。是故說：「少何因緣故瞋？我當令汝所少具足。」 ^lun-91-107

復次，一切法性皆空無所有，汝所瞋因緣亦皆虛誑無定，汝云何以虛誑事故，瞋罵、加害乃至奪命？起此重罪業故，墮三惡道，受無量苦。汝莫以虛誑無實事故，而受大罪！ ^lun-91-108

如山中有一（705a）佛圖[^114]，彼中有一別房，房中有鬼來恐惱道人故，諸道人皆[^115]捨房而去。 ^lun-91-109

\`2664\`有一客僧來，維那[^116]處分[^117]，令住此空房，而語之言：「此房中有鬼神喜惱人，能住中者住。」 ^lun-91-110

客僧自以持戒力、多聞故，言：「小鬼何所能？我能[^118]伏之！」即入房住。 ^lun-91-111

暮更有一僧來求住處，維那亦令在此房住，亦語：「有鬼惱人。」其人亦言：「小鬼何所能？我當伏之！」 ^lun-91-112

先入者，閉戶，端坐待鬼；後來者，夜闇，打戶[^119]求入。先入者謂為是鬼，不為開戶；後來者極力打戶。在內道人以力拒之，外者得勝，排戶得入；內者打之，外者亦極力熟[^120]打。至明旦相見，乃是故舊同學，各相愧謝。 ^lun-91-113

眾人雲集[^121]，笑而怪[^122]之。[^123] ^lun-91-114

眾生亦如是，五眾無我、無人，空取相致鬪諍；若支解在地，但有骨肉，無人、無我。 ^lun-91-115

是故菩薩語眾生言：「汝莫於根本空中鬪諍作罪，鬪諍[^124]故，人身尚不可得，何況值佛！當知人身難得，佛世難值，好時易過；一墮諸難，永不可治！」 ^lun-91-116

若墮地獄，燒炙屠割，何可教化？ ^lun-91-117

若墮畜生，共相殘害，亦不可化。 ^lun-91-118

若墮餓鬼，飢渴熱惱，亦不可化。 ^lun-91-119

若生長壽天，千萬佛過，著禪定味故，皆不覺知。 ^lun-91-120

如安息國諸邊地生者，皆是人身，愚[^125]不可教化。[^126] ^lun-91-121

雖生中國，或六情不具、或四支[^127]不完、或盲聾[^128]瘖啞[^129]、或不識義理。 ^lun-91-122

\`2665\`或時六情具足、諸根通利，而深著邪見、言無罪福，不可教化。 ^lun-91-123

是故為說：「好時易過，墮諸難中不可得度。」 ^lun-91-124

餘波羅蜜，如經中廣說故，不復解之。 ^lun-91-125

問曰：住檀波羅蜜行五波羅蜜訖，何以復更說六波羅（705b）蜜？ ^lun-91-126

答曰：上一度中次第具足五，今則一時總說。 ^lun-91-127

復次，先但說六波羅蜜，今通說三十七品及諸道果。 ^lun-91-128

問曰：三十七品自從心出，云何是因緣可與？ ^lun-91-129

答曰：菩薩供給坐禪者衣服、飲食、醫藥、法杖、禪毱[^130]、禪鎮[^131]，令得好師教照[^132]，令得好弟子受化；與骨人令觀，與禪經，令人為說禪法──如是等三十七助道法因緣。 ^lun-91-130

又令人為說摩訶衍法：「汝等所須衣服、飲食，盡來取之，便是汝[^133]物，莫自疑難！汝等得是物已，自行六波羅蜜，亦教化他人令行六波羅蜜。是布施性皆空，汝等莫著是施及以果報。」 ^lun-91-131

眾生得是性空，漸漸得阿耨多羅三藐三菩提，入無餘涅槃。 ^lun-91-132

如布施為首生五波羅蜜，餘波羅蜜亦如是。 ^lun-91-133

---

[^1]: 《大品經義疏》卷10：「此品初明以方便故具足菩薩道，故能得佛道名具足。品就第二，以方便故具足菩薩道。中為三：第一、明方便故具足菩薩道能得佛道，二、明習般若故，以本方便，第三、以般若成就故，能化度眾生而無所度。

此文接上品，次第相生。上品具足菩薩道故得佛，今明具方便故具菩薩道。後^※1^次，般若故成方便^※2^，成故能^※3^眾生，無所度也。」（卍新續藏24，333c24-334a6）

※1「後」疑「復」。（卍新續藏24，334d，n.1）

※2「便」下應有「方便」二字。（卍新續藏24，334d，n.2）

※3「能」下應有「度」字。（卍新續藏24，334d，n.3）

[^2]: 《大般若波羅蜜多經》卷474〈79 無闕品〉：

佛告善現：「若菩薩摩訶薩行深般若波羅蜜多時，具足殊勝方便善巧，由此方便善巧力故，修行布施波羅蜜多時，不得布施，不得施者，不得受者，亦不遠離如是諸法而行布施波羅蜜多，是菩薩摩訶薩如是施時，能具照明三菩提道，修菩提道速能成就。」（大正7，403a6-12）

[^3]: （1）《放光般若經》卷19〈81 無形品〉：

佛告舍利弗：「菩薩行般若波羅蜜，以漚惒拘舍羅，亦不習五陰，亦不不習。何以故？五陰無形，無有可習，無不可習者。......乃至十八法亦不習、亦不不習。何以故？十八法空無形故。」（大正8，133a29-b5）

（2）《大般若波羅蜜多經》卷474〈79 無闕品〉：

佛告舍利子：「若菩薩摩訶薩行深般若波羅蜜多時方便善巧，不和合色、受、想、行、識，不離散色、受、想、行、識；......不和合諸佛無上正等菩提，不離散諸佛無上正等菩提。所以者何？如是諸法皆無自性可合、離故。如是，舍利子！諸菩薩摩訶薩行深般若波羅蜜多時，勇猛正勤修菩提道。」（大正7，403a22-c11）

[^4]: 《大品經義疏》卷10：「第二問云：既不壞、不墮則無有，無有則無物，云何習般若？若不習般若，云何得佛道？答：良由了法無性、無取故，既是習是般若得菩提也。」（卍新續藏24，334a22-24）

[^5]: 能習＋（行）【石】。（大正25，699d，n.17）

[^6]: 《大般若波羅蜜多經》卷474〈79 無闕品〉：

時，舍利子復白佛言：「若一切法都無自性可合、離者，云何菩薩摩訶薩引發般若波羅蜜多於中修學？」（大正7，403c11-13）

[^7]: 《大般若波羅蜜多經》卷474〈79 無闕品〉：

佛告舍利子：「如是！如是！如汝所說。若菩薩摩訶薩不學般若波羅蜜多，終不能得所求無上正等菩提。舍利子！諸菩薩摩訶薩要學般若波羅蜜多，乃能證得所求無上正等菩提。舍利子！諸菩薩摩訶薩所求無上正等菩提，要有方便善巧乃能證得，非無方便善巧而能證得。」（大正7，403c15-21）

[^8]: 《大般若波羅蜜多經》卷474〈79
無闕品〉：「舍利子！諸菩薩摩訶薩行深般若波羅蜜多時，若見有法自性可得則應可取，不見有法自性可得，當何所取？所謂不取此是般若波羅蜜多乃至布施波羅蜜多。」（大正7，403c21-24）

[^9]: 《大般若波羅蜜多經》卷475〈79
無闕品〉：「舍利子！若菩薩摩訶薩能於中學，於一切法都無所得，尚不得學，況得無上正等菩提！況得般若波羅蜜多！況得異生、聲聞、獨覺、菩薩、佛法！何以故？舍利子！無有少法實有自性。」（大正7，404b23-27）

[^10]: 《大般若波羅蜜多經》卷475〈79 無闕品〉：

時，舍利子白言：「世尊！若一切法都無自性、皆非實有，依何等事而可了知此是異生，此是異生法？廣說乃至此是如來，此是如來法？」（大正7，404c5-8）

[^11]: 《大般若波羅蜜多經》卷475〈79 無闕品〉：

佛告舍利子：「於汝意云何？為實有色或曾或當如諸愚夫異生執不？為實有受、想、行、識或曾或當如諸愚夫異生執不？如是乃至為實有一切菩薩摩訶薩行或曾或當如諸愚夫異生執不？為實有諸佛無上正等菩提或曾或當如諸愚夫異生執不？為實有異生、預流、一來、不還、阿羅漢、獨覺、菩薩、如來或曾或當如諸愚夫異生執不？」

舍利子言：「不也！世尊！但由顛倒愚夫異生有如是執。」（大正7，404c8-17）

[^12]: 《大般若波羅蜜多經》卷475〈79 無闕品〉：

時，舍利子復白佛言：「云何菩薩摩訶薩行深般若波羅蜜多時方便善巧，雖觀諸法都無自性、皆非實有，而依世俗求趣無上正等菩提，為諸有情方便宣說，令得正解離諸顛倒？」（大正7，404c21-25）

[^13]: 住中＝中住【石】。（大正25，700d，n.5）

[^14]: 《大般若波羅蜜多經》卷475〈79 無闕品〉：

佛告舍利子：「諸菩薩摩訶薩行深般若波羅蜜多時，成就如是方便善巧，謂都不見有少實法可於中住──由於中住而有罣礙，由罣礙故而有退沒，由退沒故心便劣弱，心劣弱故便生懈怠。」（大正7，404c25-29）

[^15]: 《大品經義疏》卷10：

「菩薩見諸法無所有」下，第三、明般若成就，化度眾生而無所度。上來自行成，今是化他成也。（卍新續藏24，334b1-2）

[^16]: 性＝相【宋】【元】【宮】。（大正25，700d，n.7）

[^17]: 《大般若波羅蜜多經》卷475〈79
無闕品〉：「由是因緣，諸菩薩摩訶薩觀一切法都無實事，離我、我所，皆以無性而為自性，本性空寂、自相空寂，行深般若波羅蜜多，自立如幻師為有情說法。」（大正7，405a22-25）

[^18]: 《大般若波羅蜜多經》卷475〈79
無闕品〉：「是菩薩摩訶薩安立有情，令住布施乃至般若波羅蜜多已，復為宣說能出生死殊勝聖法，令諸有情依之修學，或得預流果，或得一來果，或得不還果，或得阿羅漢果，或得獨覺菩提，或入菩薩正性離生，或住菩薩摩訶薩地，或證無上正等菩提。」（大正7，405a28-b5）

[^19]: 《大般若波羅蜜多經》卷475〈79 無闕品〉：

時，舍利子復白佛言：「諸菩薩摩訶薩行深般若波羅蜜多時，云何不名有所得者？謂諸有情實無所有，而令安住布施波羅蜜多乃至般若波羅蜜多，復為宣說能出生死殊勝聖法，或令得預流果，乃至或令證得無上正等菩提？」（大正7，405b5-10）

[^20]: 《大般若波羅蜜多經》卷475〈79 無闕品〉：

佛告舍利子：「諸菩薩摩訶薩行深般若波羅蜜多時，於諸有情非有所得。何以故？舍利子！是菩薩摩訶薩行深般若波羅蜜多時，不見有情少實可得，唯有世俗假說有情。」（大正7，405b10-14）

[^21]: 《大般若波羅蜜多經》卷475〈79
無闕品〉：「舍利子！是菩薩摩訶薩行深般若波羅蜜多時，安住二諦為諸有情宣說正法。何謂二諦？一、世俗諦，二、勝義諦。舍利子！雖二諦中有情施設俱不可得，而諸菩薩摩訶薩行深般若波羅蜜多時，方便善巧為諸有情宣說正法，令諸有情聞正法已，於現法中尚不得我，何況當得所求果證及能得者！如是，舍利子！諸菩薩摩訶薩行深般若波羅蜜多時，方便善巧雖為有情宣說正法，令修正行得所證果，而心於彼都無所得，達一切法不可得故。」（大正7，405
b14-24）

[^22]: 曠（ㄎㄨㄤˋ）：2.空曠，開闊。3.指廣大，寬廣。（《漢語大詞典》（五），p.842）

[^23]: 性＝法【宋】【元】【明】【宮】。（大正25，700d，n.14）

[^24]: 五＝六【宋】【元】【明】【宮】。（大正25，700d，n.15）

[^25]: 《大般若波羅蜜多經》卷475〈79 無闕品〉：

爾時，具壽舍利子白佛言：「世尊！此諸菩薩摩訶薩雖於諸法不得一性，不得異性，不得總性，不得別性，而被如是大功德鎧。由被如是大功德鎧，不現欲界，不現色界，不現無色界，不現有為界，不現無為界。雖化有情令出三界，而於有情都無所得，亦復不得有情施設。有情施設不可得故無縛無脫，無縛脫故無染無淨，無染淨故諸趣差別不可了知，諸趣差別不可了知故無業無煩惱，無業煩惱故亦無異熟果，既無異熟果如何得有我及有情流轉諸趣現三界等種種差別？」（大正7，405b25-c6）

[^26]: 《大般若波羅蜜多經》卷475〈79 無闕品〉：

舍利子！諸菩薩摩訶薩從過去佛聞一切法自性皆空，但諸有情顛倒執著，聞已如實繫念思惟。為脫有情顛倒執著，求趣無上正等菩提，於求趣時不作是念：「我於此法已得、當得，令彼有情已度、當度所執著處生死眾苦。」（大正7，405c17-21）

[^27]: 〔誓〕－【宋】【元】【明】【宮】【聖】【石】。（大正25，700d，n.19）

[^28]: 已＝以【石】。（大正25，700d，n.20）

[^29]: （1）《高麗藏》作「十四空」（第14冊，1297a13）。

（2）《放光般若經》卷19〈81 無形品〉：

佛言：「舍利弗！菩薩亦如是，從初發意以來，行六波羅蜜、四禪、四等、四空定，行三十七品法，行十八空、三脫門、八惟無、九次第禪，行佛十種力、四無所畏、四無礙慧至佛十八法，具足菩薩道以淨佛土教授眾生，而不見法可得降化者。」（大正8，134a17-23）

（3）《大般若波羅蜜多經》卷475〈79 無闕品〉：

佛告舍利子：「諸菩薩摩訶薩亦復如是，從初發心為欲饒益諸有情故，修行布施波羅蜜多乃至般若波羅蜜多，安住內空乃至無性自性空。」（大正7，406a5-8）

[^30]: 背捨＝解脫【宋】【元】【明】【宮】。（大正25，700d，n.21）

[^31]: 《大般若波羅蜜多經》卷475〈79 無闕品〉：

舍利子！諸菩薩摩訶薩雖作是事，而於有情及一切法都無所得，不作是念：「我以此法調伏如是諸有情類，令其遠離顛倒執著，不復輪迴諸趣生死。」（大正7，406a17-21）

[^32]: 《大品經義疏》卷10：

「須菩提白佛」下第二大段，上總明方便外化已竟，今別明二種要行。文為二：初一問答，略明二要行。次，廣明二要行。（卍新續藏24，334c2-4）

[^33]: 《大般若波羅蜜多經》卷475〈79 無闕品〉：

佛告善現：「諸菩薩摩訶薩從初發心，所行布施波羅蜜多乃至般若波羅蜜多，所行內空乃至無性自性空，......所行一切智、道相智、一切相智，及餘無量無邊佛法，皆是菩薩大菩提道。諸菩薩摩訶薩修行此道，方便善巧成熟有情、嚴淨佛土，疾證無上正等菩提，而無有情、佛土等想。」（大正7，406a24-b8）

[^34]: 《大品經義疏》卷10：

「白佛」下是第二，廣明二要行，即為二：初、廣明成就眾生，二、廣明淨佛土。初中二：第一、正明成就眾生，第二、明菩薩自性借豈教生，問菩薩悟共成菩提。初中三：第一、別佛六度廣化眾生，第二、總約六度道品成就眾生，第三、明展轉傳化也。（卍新續藏24，334c6-10）

[^35]: （更）＋受【元】【明】。（大正25，701d，n.1）

[^36]: 《大般若波羅蜜多經》卷475〈79
無闕品〉：「諸善男子！勝義諦中都無布施，亦無施者、受者、施物及諸施果，如是諸法皆本性空，本性空中無法可取，諸法空性亦不可取。」（大正7，406b15-17）

[^37]: 《大品經義疏》卷10：

「如是須菩提布施生剎利居士性」下，第二明菩薩住布施果中，以四事攝取眾生，先是因門成就眾生，今是果門成就眾生也。「菩提易得」者，大心弱故，為人云：菩薩易得也。（卍新續藏24，334c12-15）

[^38]: 當＝等【宋】【元】【明】【宮】【聖】【石】。（大正25，701d，n.5）

[^39]: 《大般若波羅蜜多經》卷475〈79
無闕品〉：「諸有情類虛妄分別所執諸法都無自性，但由顛倒妄執為有，是故汝等常當精勤，自除顛倒亦勸他斷，自脫生死亦令他脫，自獲大利亦令他得。」（大正7，406c15-18）

[^40]: （不）＋作【宋】【元】【明】【宮】。（大正25，701d，n.6）

[^41]: 〔不〕－【宋】【宮】。（大正25，701d，n.7）

[^42]: 相＋（空）【宋】【元】【明】【宮】。（大正25，701d，n.8）

[^43]: 嚮＝響【宋】【元】【明】【宮】。（大正25，701d，n.9）

[^44]: 《大般若波羅蜜多經》卷475〈79 無闕品〉：

是菩薩摩訶薩如是憐愍諸有情時，無緣大悲疾得圓滿。由此大悲疾圓滿故，雖恒饒益無量有情，而於有情都無所得，亦復不得所獲勝果，能如實知：「但由世俗言說施設，饒益種種諸有情事。」又如實知：「所施設事皆如谷響，雖現似有而無真實。」由此於法都無所取。（大正7，407a1-7）

[^45]: 自身＝身自【宋】【宮】。（大正25，701d，n.10）

[^46]: 肌＝𦘺【石】。（大正25，701d，n.11）

[^47]: 物＝法【宋】【宮】。（大正25，701d，n.12）

[^48]: 成＝乘【元】【明】。（大正25，701d，n.13）

[^49]: 〔汝〕－【宋】【宮】，汝＋（等以）【元】【明】。（大正25，701d，n.14）

[^50]: 〔汝〕－【元】【明】。（大正25，701d，n.15）

[^51]: 《大般若波羅蜜多經》卷475〈79 無闕品〉：

善現！是菩薩摩訶薩安住布施波羅蜜多，勸諸有情修安忍已，欲令堅固復告之言：「瞋忿因緣都無定實，皆從虛妄分別所生，以一切法本性空故。汝等何緣於無實事妄起瞋忿更相毀害？」（大正7，407b17-21）

[^52]: 尚＝當【聖】。（大正25，701d，n.16）

[^53]: 《大般若波羅蜜多經》卷475〈79
無闕品〉：「汝等勿緣虛妄分別更相瞋忿造諸惡業，當墮地獄、傍生、鬼界及餘惡處受諸劇苦，其苦楚毒剛強猛利，逼切身心最極難忍。汝等勿執非實有事妄相瞋忿作斯惡業，由此惡業尚難可得下劣人身，況得生天，或得值佛聽聞正法如說修行！汝等應知人身難得，佛世難值，生信復難。汝等今者既具斯事，勿由忿恚而失好時，若失此時則不可救，是故汝等於諸有情勿起忿恚，當修安忍。」（大正7，407b21-c1）

[^54]: 〔如〕－【宋】【元】【明】【宮】【聖】。（大正25，701d，n.17）

[^55]: 《大般若波羅蜜多經》卷475〈79 無闕品〉：

復次，善現！諸菩薩摩訶薩安住布施波羅蜜多，見諸有情身心懈怠，深生憐愍而告之言：「汝等何緣不勤精進修諸善法而生懈怠？」

彼作是言：「我乏資具，於諸善事不獲勤修。」

菩薩告言：「我能施汝所乏資具，汝應勤修布施、淨戒、安忍等法。」

時，諸有情得是菩薩所施資具無所乏少，便能發起身心精進，修諸善法速得圓滿。（大正7，407c6-13）

[^56]: 亦＝心【宋】【元】【明】【宮】。（大正25，701d，n.18）

[^57]: 《大般若波羅蜜多經》卷475〈79 無闕品〉：

復次，善現！諸菩薩摩訶薩安住布施波羅蜜多，見諸有情諸根散亂忘失正念，深生憐愍而告之言：「汝等何緣不修靜慮，散亂失念沈淪生死受苦無窮？」

彼作是言：「我乏資具故，於靜慮不獲勤修。」

菩薩告言：「我能施汝所乏資具，汝等從今不應復起虛妄尋伺、攀緣內外擾亂自心。」（大正7，407c21-27）

[^58]: 得＝般【石】。（大正25，702d，n.1）

[^59]: 具＋（足）【元】【明】＊\[＊1\]。（大正25，702d，n.2）

[^60]: 《大般若波羅蜜多經》卷475〈79 無闕品〉：

復次，善現！諸菩薩摩訶薩安住布施波羅蜜多，見諸有情愚癡顛倒，深生憐愍而告之言：「汝等何緣不修妙慧，愚癡顛倒受苦無窮？」

彼作是言：「我乏資具故，於妙慧不獲勤修。」

菩薩告言：「我能施汝所乏資具，汝可受之。先修布施、淨戒、安忍、精進、靜慮得圓滿已，應審觀察諸法實相，修行般若波羅蜜多。謂於爾時，應審觀察為有少法而可得不？謂我、有情廣說乃至知者、見者為可得不？色乃至識為可得不？......一切智、道相智、一切相智為可得不？預流果乃至獨覺菩提為可得不？一切菩薩摩訶薩行為可得不？諸佛無上正等菩提為可得不？」（大正7，408a10-b12）

[^61]: 《大品經義疏》卷10：

「云何住檀」下第二、總明六度道品成就眾生。然猶是乘上住檀攝諸法成就眾生也，以供養具修之。生道品者，菩薩以四事供養。坐禪者，或以諸攸禪，或以禪經等給之，後教其禪法，令得禪也。（卍新續藏24，335a1-4）

[^62]: 〔以〕－【宋】【宮】【聖】。（大正25，702d，n.3）

[^63]: 住＝行【宋】【元】【明】【宮】。（大正25，702d，n.4）

[^64]: 《大般若波羅蜜多經》卷475〈79 無闕品〉：

復次，善現！諸菩薩摩訶薩安住布施波羅蜜多，自行布施波羅蜜多乃至般若波羅蜜多，亦勸他行布施波羅蜜多乃至般若波羅蜜多已，復見有情輪迴諸趣，受無量苦未得解脫，欲令解脫生死苦故，先以種種資具饒益，後以出世諸無漏法，方便善巧而攝受之。彼諸有情既得資具無所乏少，身心勇決，能住內空乃至無性自性空，亦能住真如乃至不思議界，亦能住苦、集、滅、道聖諦，亦能修四念住乃至八聖道支，......亦能修一切智、道相智、一切相智，亦能修無量無邊諸餘佛法。彼諸有情，由無漏法所攝受故解脫生死，證得涅槃究竟安樂。

善現！是菩薩摩訶薩安住布施波羅蜜多，自行種種勝無漏法，亦勸他行種種勝無漏法，無倒稱揚行種種勝無漏法，歡喜讚歎行種種勝無漏法者。如是，善現！諸菩薩摩訶薩安住布施波羅蜜多，以無漏法攝受有情，令其解脫生死眾苦，證得畢竟常樂涅槃，亦能為他作大饒益。（大正7，408c1-25）

[^65]: 如＝與【明】。（大正25，702d，n.5）

[^66]: （有）＋物【石】。（大正25，702d，n.6）

[^67]: 法果＝法【宋】【元】【明】【宮】，＝果【聖】。（大正25，702d，n.7）

[^68]: 及＝乃至【宋】【元】【明】【宮】。（大正25，702d，n.8）

[^69]: 《大般若波羅蜜多經》卷475〈79 無闕品〉：

復次，善現！諸菩薩摩訶薩安住布施波羅蜜多，見諸有情無所依怙，多諸苦惱、眾具匱乏，深生憐愍而安慰言：「我能為汝作所依怙，令汝解脫所受苦事。汝等所須飲食、衣服、臥具、車乘、舍宅、香花、伎樂、燈明、財寶、僮僕，及餘種種所須資具，皆隨意索，勿有疑難，我當隨汝所索皆施，令汝長夜利益安樂。汝等受我所施物時，如取己物莫作他想。所以者何？我於長夜積聚財物，但為汝等得利樂故。汝等今者以無難心，於此財物隨意受取，受已先應自正受用修諸善業，後以此物施諸有情亦令修善，謂令修行布施波羅蜜多乃至般若波羅蜜多，亦令安住內空乃至無性自性空，......亦令修行一切智、道相智、一切相智，亦令修行諸餘無量無邊佛法。」

善現！是菩薩摩訶薩如是教導諸有情已，隨其所應復令修習諸無漏法，住預流果、或一來果、或不還果、或阿羅漢果、或獨覺菩提、或復無上正等菩提。

如是，善現！諸菩薩摩訶薩修行布施波羅蜜多，方便善巧成熟有情，令其解脫惡趣生死，如應證得三乘涅槃，饒益自他究竟安樂。（大正7，408c25-409a26）

[^70]: 〔少〕－【宋】【宮】。（大正25，702d，n.9）

[^71]: 〔我〕－【宋】【元】【明】【宮】。（大正25，702d，n10）

[^72]: 善＋（道）【宋】【元】【明】【宮】。（大正25，702d，n.11）

[^73]: 《大般若波羅蜜多經》卷475〈79 無闕品〉：

佛告善現：「有菩薩摩訶薩修行淨戒波羅蜜多時，方便善巧見諸有情資財匱乏，煩惱熾盛不能修善，憐愍告言：『汝等若為資緣匱乏不能修善，我當施汝種種資緣，汝等勿起煩惱惡業，應正修習布施等善。』是菩薩摩訶薩安住淨戒波羅蜜多，如應攝受諸有情類，諸慳貪者令修布施，於身、命、財無所顧惜；諸破戒者令修淨戒，能正受行十善業道，住律儀戒，不破、不穿、無穢、無雜亦無執取；諸瞋忿者令修安忍；諸懈怠者令修精進；諸散亂者令修靜慮；諸愚癡者令修妙慧；執諸法者令修法空；無餘種種勝功德者令具修學。如是，善現！諸菩薩摩訶薩安住淨戒波羅蜜多，成熟有情，方便善巧，令其解脫惡趣生死，如應證得三乘涅槃，饒益自他究竟安樂。」（大正7，409a29-b15）

[^74]: （諸）＋尸【石】。（大正25，702d，n.12）

[^75]: 《正觀》（6），p.215：《大智度論》卷90（大正25，695c4-14）。

[^76]: 《大智度論》卷33〈1 序品〉：

何等是檀波羅蜜？檀波羅蜜有二種：一者、具足，二者、不具足。何等是具足？與般若波羅蜜和合，乃至十住菩薩所得，是名「具足[」]{.underline}。不具足者，初發菩薩心，未得無生忍法，未與般若波羅蜜和合，是名不具足。乃至禪波羅蜜，亦如是。般若波羅蜜具足者，有方便力；未具足者，無方便力。（大正25，308a24-b1）

[^77]: 著＝相【宋】【宮】。（大正25，702d，n.16）

[^78]: （見）＋常【元】【明】。（大正25，702d，n.17）

[^79]: 印順法師，《中國禪宗史》，p.384：

「自性」，（羅什譯為世性。約起用說，名為「勝性」。約微妙不易知說，名為「冥性」）為生起一切的根元。

[^80]: 《大智度論》卷1〈1 序品〉：

問曰：有人言：「一切天地好醜皆以時為因，如《時經》中偈說：『時來眾生熟，時至則催促；時能覺悟人，是故時為因。世界如車輪，時變如轉輪；人亦如車輪，或上而或下。』」

更有人言：「雖天地好醜一切物非時所作，然時是不變因，是實有。時法細故，不可見、不可知，以華果等果故，可知有時；往年今年，久近遲疾，見此相，雖不見時，可知有時。何以故？見果知有因故。以是故有時法，時法不壞故常。」

答曰：如泥丸是現在時，土塵是過去時，瓶是未來時。時相常故，過去時不作未來時；汝經書法，時是一物，以是故，過去世不作未來世，亦不作現在世，雜過故。過去世中亦無未來世，以是故無未來世；現在世亦如是。（大正25，65b10-26）

[^81]: 《中論》卷1〈1 觀因緣品〉（青目釋）：

問曰：何故造此論？

答曰：有人言萬物從大自在天生，有言從韋紐天生，有言從和合生，有言從時生，有言從世性生，有言從變化生，有言從自然生，有言從微塵生。有如是等謬故墮於無因、邪因、斷常等邪見，種種說我我所，不知正法。佛欲斷如是等諸邪見，令知佛法故，先於聲聞法中說十二因緣，又為已習行有大心堪受深法者，以大乘法說因緣相，所謂一切法不生不滅、不一不異等，畢竟空無所有。（大正30，1b18-27）

[^82]: 《正觀》（6），p.215：參見《大智度論》卷12（大正25，147b8-148a22）、卷15（大正25，171a5-b15）、卷31（大正25，291c21-292a28）、卷36（大正25，326b20-c29）、卷41（大正25，358a17-c8）、卷89（大正25，691a1-b8）。

[^83]: 〔波羅蜜〕－【宋】【元】【明】【宮】【聖】。（大正25，703d，n.1）

[^84]: 勝法＝法勝【石】。（大正25，703d，n.3）

[^85]: 三＝二【宮】。（大正25，703d，n.6）

[^86]: 今＝令【聖】【石】。（大正25，703d，n.7）

[^87]: 市買：買，交易。（《漢語大詞典》（三）p.690）

[^88]: 交易：1.物物交換。後多指做買賣，貿易。（《漢語大詞典》（二）p.332）

[^89]: 以＝已【宋】【元】【明】【宮】。（大正25，703d，n.8）

[^90]: 縛無＝無縛【宋】【元】【明】【宮】【石】。（大正25，703d，n.9）

[^91]: 案：經文作「五道」。論主以「六道」為正說，參見《大智度論》卷10〈1
序品〉（大正25，135c20-26）等。

[^92]: 過罪＝罪過【宋】【元】【明】【宮】。（大正25，703d，n.11）

[^93]: 案：經文作「五道」。

[^94]: 《大正藏》原作「盧」，今依《高麗藏》作「廬」（第14冊，1301c7）。

[^95]: （1）盧：11.通" 廬 "。簡陋的房屋。（《漢語大詞典》（七）p.1469）

（2）廬觀：泛指樓閣亭臺。（《漢語大詞典》（三）p.1289）

[^96]: 《大正藏》原作「盧」，今依《高麗藏》作「廬」（第14冊，1301c10）。

[^97]: 生＝人【宋】【元】【明】【宮】【聖】。（大正25，704d，n.1）

[^98]: 惠＝慧【宋】【宮】。（大正25，704d，n.2）

[^99]: 狂＝誑【石】。（大正25，704d，n.3）

[^100]: 何＝所【石】。（大正25，704d，n.4）

[^101]: 也＝耶【元】【明】。（大正25，704d，n.5）

[^102]: 汝曹：你們。（《漢語大詞典》（五），p.940）

[^103]: 善＝是【石】。（大正25，704d，n.10）

[^104]: 濡＝軟【宋】【元】【明】【宮】。（大正25，704d，n.11）

[^105]: 姓＝性【宋】【元】【宮】。（大正25，704d，n.12）

[^106]: 咄（ㄉㄨㄛˋ）：1.呵叱。2.指呵叱聲。3.嘆詞。（《漢語大詞典》（三），p.313）

[^107]: 當＝能【宋】【元】【明】【明】。（大正25，704d，n.13）

[^108]: 他＋（人）【宋】【元】【明】【宮】【聖】【石】。（大正25，704d，n.14）

[^109]: 作＝得【宋】【元】【明】【宮】。（大正25，704d，n.15）

[^110]: 〔種〕－【石】。（大正25，704d，n.16）

[^111]: 因＋（緣）【宋】【元】【明】【宮】。（大正25，704d，n.17）

[^112]: 稱（ㄔㄣˋ）意：合乎心意。（《漢語大詞典》（八），p.117）

[^113]: 《大智度論》卷59〈37 校量舍利品〉：

「如意珠」義，如先說。是寶常能出一切寶物，衣服、飲食，隨意所欲，盡能與之；亦能除諸衰惱病苦等。是寶珠有二種：有天上如意寶，有人間如意寶。諸天福德厚故，珠德具足；人福德薄故，珠德不具足。是珠所著房舍、函篋之中，其處亦有威德。（大正25，478b1-6）

[^114]: 佛圖：1.佛塔。參見「浮圖」、「浮屠」。2.佛寺。（《漢語大詞典》（一），p.1292）

[^115]: 皆＋（悉）【石】。（大正25，705d，n.2）

[^116]: 《十誦律》卷34：

佛在舍衛國，爾時祇陀林中僧坊中，無比丘知時限唱時，無人打揵槌，無人掃灑塗治講堂食處，無人次第相續敷床榻，無人教淨果菜，無人看苦酒中虫，飲食時無人行水，眾散亂語時無人彈指，是事白佛。佛言：「應立維那。」立法者，一心和合，僧應問：「誰能為僧作維那？」是中若比丘言：「我能！」有五法，不應立作維那。何等五？^（1）^隨愛，^（2）^隨瞋，^（3）^隨怖，^（4）^隨癡，^（5）^不知淨不淨。若成就五法，應立作維那。五法者，^（1）^不隨愛，^（2）^不隨瞋，^（3）^不隨怖，^（4）^不隨癡，^（5）^知淨不淨。」（大正23，250b19-28）

[^117]: 處分：1.處理，處置。2.調度，指揮。（《漢語大詞典》（八）p.837）

[^118]: 能＝當【宋】【元】【明】【宮】。（大正25，705d，n.4）

[^119]: 戶＝門【宋】【元】【明】【宮】【石】＊\[＊1\]。（大正25，705d，n.5）

[^120]: 熟：12.表示程度深。（《漢語大詞典》（七）p.242）

[^121]: 雲集：形容從四面八方迅速集合在一起。（《漢語大詞典》（十一）p.651）

[^122]: 怪：1.奇異，罕見。3.驚異，覺得奇怪。（《漢語大詞典》（七）p.483）

[^123]: 另參見《百喻經》卷3（64經）（大正4，552c1-12）。

[^124]: 鬪諍＝諍鬪【宋】【元】【明】【宮】。（大正25，705d，n.6）

[^125]: 愚＝牛【元】【石】。（大正25，705d，n.7）

[^126]: 地理：如安息國諸邊地生者，皆是人身，愚不可教化。（導師《大智度論筆記》［H028］p.422）

[^127]: 支＝肢【元】【明】。（大正25，705d，n.8）

[^128]: 盲聾＝聾盲【石】。（大正25，705d，n.9）

[^129]: 啞＝瘂【宋】【元】【明】【宮】。（大正25，705d，n.10）

[^130]: （1）《十誦律》卷40：

佛言：「睡者不可信，敲者可信。有五法以手敲他：一者、憐愍，二者、不惱他，三者、睡，四者、頭倚壁，五者、舒脚。」

諸比丘故睡，共相謂言：「佛聽我等以毱擲者善。」是事白佛。

佛言：「聽以毱擲。擲已，後日還歸。」（大正23，289a4-9）

（2）〔宋〕道誠集，《釋氏要覽》卷3：「禪毱：毛毬也。有睡者，擲之令覺。」（大正54，297b16）

[^131]: 《釋氏要覽》卷3：「禪鎮，木版為之，形量似笏，中作孔，施細串於耳下，頭戴，去額四指。坐禪人若昏睡頭傾，則墮以自警。」（大正54，297b7-9）

[^132]: （1）照＝詔【宋】【元】【明】【宮】。（大正25，705d，n.11）

（2）教詔：教誨，教訓。（《漢語大詞典》（五）p.450）

[^133]: 是汝＝如自【宋】【元】【明】【宮】。（大正25，705d，n.12）