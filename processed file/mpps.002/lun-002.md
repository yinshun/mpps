「如是我聞：一時」[^1]，今當總說。 ^lun-002-1

問曰：若諸佛一切智人，自然無師，不隨他教、不受他法、不用他道、不從他聞而說法，何以言「如是（66b）我聞」？ ^lun-002-2

答曰： ^lun-002-3

如汝所言，佛一切智人[^2]，自然無師，不應從他聞法而說。 ^lun-002-4

佛法非但佛口說者是，一切世間真實善語、微妙好語，皆出佛法中。[^3] ^lun-002-5

如佛毘尼中說：「何者是佛法？佛法有五種人說：一者、佛自口說，二者、佛弟子說，三者、仙人說，四者、諸天說，五者、化人說。」[^4] ^lun-002-6

復次，如《釋提桓因得道經》，佛告憍尸迦[^5]：「世間真實善語、微妙好語，皆出我法中。」[^6] ^lun-002-7

如〈讚佛偈〉中說： ^lun-002-8

諸世善語，皆出佛法；善說無失，無過佛語。 ^lun-002-9

\`39\`餘處雖有，善無過語，一切皆是，佛法之餘。 ^lun-002-10

諸外道中，設有好語，如虫食木，偶得成字。[^7] ^lun-002-11

初中下法，自共相破，如鐵出金[^8]，誰當信者？ ^lun-002-12

如伊蘭[^9]（eraṇḍa）中，牛頭（gośīrṣa）栴檀；如苦種中，甘善美果。 ^lun-002-13

設能信者，是人則信，外經書中，自出好語。 ^lun-002-14

諸好實語，皆從佛出；如栴檀香，出摩梨山[^10]。 ^lun-002-15

除摩梨山，無出栴檀；如是除佛，無出實語。[^11] ^lun-002-16

復次，如是我聞，是阿難等佛大弟子輩說，入佛法相故，名為佛法。[^12] ^lun-002-17

如佛般涅槃時，於俱夷那竭國薩羅雙樹間，北首臥，將入涅槃。爾時，阿難親屬愛未除，未離欲故，心沒憂海，不能自出。 ^lun-002-18

爾時，長老阿泥盧豆語阿難：「汝守佛法藏人，不應如凡人自沒憂海！一切有為法，是無常相，汝莫愁憂！又佛手付汝法，汝今愁悶，失所受事。汝當問佛： ^lun-002-19

『^（1）^佛般涅槃後，我曹云何行道？ ^lun-002-20

^（2）^誰當作師？ ^lun-002-21

^（3）^惡（66c）口車匿，云何共住？ ^lun-002-22

^（4）^佛經初作何等語？』如是種種未來事，應問佛。」 ^lun-002-23

阿難聞是事，悶心小醒，得念道力助，於佛末後臥床邊，以此事問佛。 ^lun-002-24

佛告阿難：「若今現前，若我過去後，自依止，法依止，不餘依止。云何比丘自依止、法依止、不餘依止？於是比丘內觀身，常當一心智慧，勤修精進，除世間貪憂；外身、內外身觀，亦如是；受、心、法念處，亦復如是。是名比丘自依止、法依止、不餘依止。[^13] ^lun-002-25

從今日，解脫戒經即是大師；如解脫戒經說身業、口業，應如是行。 ^lun-002-26

車匿比丘，我涅槃後，如梵法治[^14]；若心濡伏者，應教《刪陀迦旃延經》，即可得道。[^15] ^lun-002-27

復次，我三阿僧祇劫所集法寶藏，是藏初應作是說：『如是我聞：一時，佛在某方、某國土、某處樹林中。』何以故？過去諸佛經初皆稱是語，未來諸佛經（67a）初亦稱是語，現在諸佛末後般涅槃時亦教稱是語。今我般涅槃後，經初亦應稱『如是我聞：一時』。」 ^lun-002-28

是故當知是佛所教，非佛自言「如是我聞」。佛一切智人，自然無師故，不應言「我聞」。若佛自說「如是我聞」，有所不知者，可有此難。阿難問佛，佛教是語，是弟子所言「如是我聞」，無有咎。 ^lun-002-29

復次，欲令佛法久住世間故，長老摩訶迦葉等諸阿羅漢問阿難：「佛初何處說法？說何等法？」 ^lun-002-30

阿難答：「如是我聞：一時，佛在波羅捺國仙人鹿林中，為五比丘說是苦聖諦。我本不從他聞，法中正憶念得眼、智、明、覺。[^16]」[^17]是經，是中應廣說。 ^lun-002-31

如《集法經》[^18]中廣說： ^lun-002-32

佛入涅槃時，地六種動，諸河反流，疾風暴發，黑雲四起，惡雷掣電[^19]，雹雨驟墮，處處星流，師子惡獸哮吼喚呼，諸天、世人皆大號咷[^20]。諸天、人等皆發是言：「佛取涅槃，一何[^21]疾哉！世間眼滅！」當是時間，一切草木、藥樹，華葉一時剖裂；諸須彌山王盡皆傾搖，海水波揚，地大震動，山崖崩落；諸樹摧折，四面煙起，甚大可畏。陂池[^22]江河盡皆嬈[^23]濁，彗星晝出。諸人啼哭，諸天憂愁，諸天女等郁伊[^24]哽咽，涕淚交流。諸學人等默然不樂，諸無學人念有為諸法一切無常。如是天、人、夜叉、羅剎、犍闥婆、甄陀羅、摩睺羅伽及諸龍等，皆大憂愁。 ^lun-002-33

諸阿羅漢度老病死海，心念言： ^lun-002-34

已渡凡夫恩愛河，老病死券已裂破；見身篋[^25]中四大蛇[^26]，今入無餘滅涅槃！ ^lun-002-35

諸大阿羅漢各各隨意，於諸山林流泉谿谷，處處捨身而般涅槃[^27]；更有諸阿羅漢於虛（67b）空中飛騰而去，譬如鴈王現種種神力，令眾人心信清淨，然後般涅槃。六欲天乃至遍淨天[^28]等，見諸阿羅漢皆取滅度，各心念言：「佛日既沒，種種禪定解脫智慧弟子光[^29]亦滅。是諸眾生有種種婬怒癡病，是法藥師輩今疾滅度，誰當治者？無量智慧大海中生弟子蓮華，今已乾枯；法樹摧折，法雲散滅；大智象王既逝，象子亦隨去；\`42\`法商人過去，從誰求法寶？」如偈說：「佛已永寂入涅槃，諸滅結眾亦過去；世界如是空無智，癡冥遂增智燈滅！」 ^lun-002-36

爾時，諸天禮摩訶迦葉足，說偈言： ^lun-002-37

耆年欲恚慢已除，其形譬如紫金柱，上下端嚴妙無比，目明清淨如蓮華！ ^lun-002-38

如是讚已，白大迦葉言：「大德迦葉！仁者知不？法船欲破，法城欲頹，法海欲竭，法幢欲倒，法燈欲滅；說法人欲去，行道人漸少，惡人力轉盛，當以大慈建立佛法！」 ^lun-002-39

爾時，大迦葉心如大海，澄靜不動，良久[^30]而答：「汝等善說！實如所言，世間不久，無智盲冥。」於是大迦葉默然受請。 ^lun-002-40

爾時，諸天禮大迦葉足，忽然不現，各自還去。 ^lun-002-41

是時，大迦葉思惟：「我今云何使是三阿僧祇劫難得佛法而得久住？」如是思惟竟，「我知是法可使久住，應當結集修妬路（sūtra）、阿毘曇（abhidharma）、毘尼（vinaya），作三法藏。如是佛法可得久住，未來世人可得受行。所以者何？佛世世勤苦慈愍眾生故，學得是法，為人演說；我曹亦應承用[^31]佛教，宣揚開化。」 ^lun-002-42

是時，大迦葉作是語竟，住須彌山頂，（67c）撾[^32]銅揵稚[^33]，說此偈言： ^lun-002-43

佛諸弟子！若念於佛，當報佛恩，莫入涅槃！ ^lun-002-44

\`43\`是揵稚音、大迦葉語聲，遍至三千大千世界，皆悉聞知；諸有弟子得神力者，皆來集會大迦葉所。 ^lun-002-45

爾時，大迦葉告諸會者：「佛法欲滅，佛從三阿僧祇劫種種勤苦，慈愍眾生，學得是法。佛般涅槃已，諸弟子知法、持法、誦法者，皆亦隨佛滅度；法今欲滅，未來眾生甚可憐愍，失智慧眼，愚癡盲冥；佛大慈悲愍傷眾生，我曹應當承用佛教，須待結集經藏竟，隨意滅度。」[^34] ^lun-002-46

諸來眾會，皆受教住。爾時，大迦葉選得千人[^35]，除善阿難，盡皆阿羅漢，得六神通，得共解脫，無礙解脫；悉得三明[^36]，禪定自在，能逆順行諸三昧，皆悉無礙。[^37]誦讀三藏，知內外經書，諸外道家十八種大經[^38]盡亦讀知，皆能論議，降伏異學[^39]。 ^lun-002-47

問曰：是時，有如是等無數阿羅漢，何以故正選取千人，不多取耶？ ^lun-002-48

答曰：頻婆娑羅王得道，八萬四千官屬亦各得道。是時，王教勅[^40]宮中，常設飯食，供養千人；阿闍貰王不斷是法。爾時，大迦葉思惟言：「若我等常乞食者，當有外道強來難問，廢闕法事；今王舍城常設飯食供給千人，是中可住結集經藏。」以是故，選取千人，不得多取。 ^lun-002-49

是時，大迦葉與千（68a）人俱，到王舍城耆闍崛山中[^41]，告語阿闍世王：「給我等食，日日送來，今我曹等結集經藏，不得他行。」 ^lun-002-50

是中夏安居三月，初十五日說戒時，集和合僧。大迦葉入禪定，以天眼[^42]觀，今是眾中，誰有煩惱未盡應逐出者！唯有阿難一人不盡，餘九百九十九人諸漏已盡，清淨無垢。大迦葉從禪定起，眾中手牽阿難出，言：「今清淨眾中結集經藏。汝結未盡，不應住此！」 ^lun-002-51

是時，阿難慚恥悲泣，而自念言：「我二十五年隨侍世尊，供給左右，未曾得如是苦惱；佛實大德，慈悲含忍。」念已，白大迦葉言：「我能有力，久可得道；但諸佛法，阿羅漢者不得供給左右使令；以是故，我留殘結不盡斷耳。」[^43] ^lun-002-52

^（1）^大迦葉言：「汝更有罪[^45]！佛意不欲聽女人出家，汝慇懃勸請，佛聽為道；以是故，\`45\`佛之正法五百歲而衰微，是汝突吉羅罪！」[^46] ^lun-002-53

阿難言：「我憐愍瞿曇彌，又三世諸佛法皆有四部眾，我釋迦文佛云何獨無？」 ^lun-002-54

^（2）^大迦葉復言：「佛欲涅槃時，近俱夷那竭城（Kuśingara），脊痛，四疊[^47]漚多羅僧[^48]（uttarāsaṅga）敷臥，語汝言：『我須水。』汝不供給，是汝突吉羅罪！」[^49] ^lun-002-55

阿難答言：「是時，五百乘車，截流而渡，令水渾濁，以是故不取。」 ^lun-002-56

大迦葉復言：「正使水濁，佛有大神力，能令大海濁水清淨。汝何以不與？是汝之罪，汝去作突吉羅懺悔！」 ^lun-002-57

^（3）^大迦葉復言：「佛問汝：『若有人四神足好修，可住壽一劫，若減一劫；佛四神足好修，欲住壽一劫，若減一劫。』[^50]汝默然不答。問汝至三，汝故默然。汝若答佛：『佛四神足好修，應住一劫，若（68b）減一劫。』由汝故，令佛世尊早入涅槃，是汝突吉羅罪！」[^51] ^lun-002-58

阿難言：「魔蔽我心，是故無言；我非惡心而不答佛。」 ^lun-002-59

^（4）^大迦葉復言：「汝與佛疊僧伽梨衣[^52]（saṃghātī），以足蹈上，是汝突吉羅罪。」 ^lun-002-60

阿難言：「爾時，有大風起，無人助我捉衣，時風吹來，墮我腳下，非不恭敬，故蹈佛衣。」 ^lun-002-61

^（5）^大迦葉復言：「佛陰藏相，般涅槃後，以示女人，是何可恥？是汝突吉羅罪！」[^53] ^lun-002-62

阿難言：「爾時，我思惟：『若諸女人見佛陰藏相者，便自羞恥女人形，欲得男子身，修行佛相，種福德根。』以是故，我示女人，不為無恥而故破戒。」 ^lun-002-63

\`46\`大迦葉言：「汝有六種突吉羅罪，盡應僧中悔過！」 ^lun-002-64

阿難言：「諾！隨長老大迦葉及僧所教！」 ^lun-002-65

是時，阿難長跪合手，偏袒右肩，脫革屣，六種突吉羅罪懺悔。 ^lun-002-66

大迦葉於僧中，手牽阿難出，語阿難言：「斷汝漏盡，然後來入；殘結未盡，汝勿來也！」如是語竟，便自閉門。 ^lun-002-67

爾時，諸阿羅漢議言：「誰能結集毘尼法藏者？」長老阿泥盧豆（Aniruddha）言：「舍利弗是第二佛，有好弟子，字憍梵波提（Gavāmpati）（秦言牛呞[^54]），柔軟和雅，常處閑居，住心寂燕[^55]，能知毘尼法藏；今在天上尸利沙樹園中住，遣使請來。」 ^lun-002-68

大迦葉語下坐比丘：「汝次[^56]應僧使[^57]。」下坐比丘言：「僧有何使？」 ^lun-002-69

大迦葉言：「僧使汝至天上尸利沙樹園中，憍梵波提阿羅漢住處。」 ^lun-002-70

是比丘歡喜踊躍受僧勅命，白大迦葉言：「我到憍梵波提阿羅漢所，陳說何事？」大迦葉言：「到已，語憍梵鉢提：『大迦葉等漏盡阿羅漢，皆會閻浮提。僧有大法事，汝可疾來！』」 ^lun-002-71

是下坐比（68c）丘頭面禮僧，右繞三匝；如金翅鳥，飛騰虛空，往到憍梵波提所，頭面作禮，語憍梵波提言：「軟善[^58]大德！少欲知足，常在禪定！大迦葉問訊有語：『今僧有大法事，可疾[^59]下來，觀眾寶聚。』」 ^lun-002-72

是時，憍梵波提心覺生疑，語是比丘言：「僧將無[^60]鬪諍事喚我來耶？無有破僧者不？佛日滅度耶？」 ^lun-002-73

是比丘言：「實如所言，大師佛已滅度。」 ^lun-002-74

憍梵波提言：「佛滅度大疾[^61]，世間眼滅！能逐佛轉法輪將，我和上舍利弗今在何所？」 ^lun-002-75

答曰：「先入涅槃。」 ^lun-002-76

\`47\`憍梵波提言：「大師法將，各自別離，當可奈何！摩訶目伽連今在何所？」 ^lun-002-77

是比丘言：「是亦滅度。」 ^lun-002-78

憍梵波提言：「佛法欲散，大人過去，眾生可愍。」 ^lun-002-79

問：「長老阿難今何所作？」 ^lun-002-80

是比丘言：「長老阿難，佛滅度後，憂愁、啼哭、迷悶，不能自喻。」 ^lun-002-81

憍梵波提言：「阿難懊惱，由有愛結，別離生苦。羅睺羅復云何？」 ^lun-002-82

答言：「羅睺羅得阿羅漢故，無憂無愁，但觀諸法無常相。」 ^lun-002-83

憍梵波提言：「難斷愛已斷，無憂愁。」 ^lun-002-84

憍梵波提言：「我失離欲大師，於是尸利沙樹園中住，亦何所為？我和上大師皆已滅度，我今不能復下閻浮提，住此般涅槃。」 ^lun-002-85

說是言已，（69a）入禪定中，踊在虛空，身放光明；又出水火，手摩日月，現種種神變，自心出火燒身，身中出水，四道流下，至大迦葉所。水中有聲，說此偈言：「憍梵鉢提稽首禮，妙眾第一大德僧，聞佛滅度我隨去，如大象去象子隨！」 ^lun-002-86

爾時，下坐比丘持衣鉢還僧。 ^lun-002-87

是時中間，阿難思惟諸法，求盡殘漏；其夜坐禪經行，慇懃求道。是阿難智慧多，定力少，是故不即得道；定智等者，乃可速得。[^62]後夜欲過，疲極偃息[^63]，却[^64]臥就枕，頭未至枕，廓然[^65]得悟[^66]；如電光出，闇者見道。阿難如是入金剛定，破一切諸煩惱山；得三明、六神通、共解脫，作大力阿羅漢。[^67] ^lun-002-88

即夜到僧堂門，敲門而喚。大迦葉問言：「敲門者誰？」答言：「我是阿難。」 ^lun-002-89

大迦葉言：「汝何以來？」阿難言：「我今夜得盡諸漏。」 ^lun-002-90

大迦葉言：「不與汝開門，汝從門鑰孔中來！」 ^lun-002-91

阿難答言：「可爾！」即以神力從門鑰孔中入，禮拜僧足懺悔：「大迦葉！莫復見責！」 ^lun-002-92

大迦葉手摩阿難頭言：「我故為汝，使汝得道；汝無嫌恨，我亦如是，以汝自證。譬如手畫虛空，無所染著；阿羅漢心亦如是，一切法中得無所著[^68]。復汝本坐。」[^69] ^lun-002-93

是時，僧復議言：「憍梵波提已取滅度，更有誰能結集法藏？」 ^lun-002-94

長老阿泥盧豆言：「是長老阿難，於佛弟子，常侍近佛，聞經能持，佛常歎譽；是阿難能結集經藏。」 ^lun-002-95

是時，長老大迦葉摩阿難頭言：「佛囑累汝，令持法藏，汝應報佛恩！佛在何處最初說法？佛諸大弟子能守護法藏者，皆以（69b）滅度，唯汝一人在。汝今應隨佛心，憐愍眾生故，集佛法藏。」 ^lun-002-96

是時，阿難禮僧已，坐師子床。時大迦葉說此偈言： ^lun-002-97

佛聖師子王，阿難是佛子，師子座處坐，觀眾無有佛。\ ^lun-002-98

如是大德眾，無佛失威神，如空無月時，有宿[^70]而不嚴。\ ^lun-002-99

汝大智人說，汝佛子當演，何處佛初說，今汝當布[^71]現！ ^lun-002-100

是時，長老阿難一心合手，向佛涅槃方如是說言： ^lun-002-101

佛初說法時，爾時我不見，如是展轉聞：佛在波羅柰，\ ^lun-002-102

佛為五比丘，初開甘露門，說四真諦法：苦集滅道諦。\ ^lun-002-103

阿若憍陳如，最初得見道；八萬諸天眾，皆亦入道迹！ ^lun-002-104

是千阿羅漢聞是語已，上昇虛空高七多羅樹。皆言：「咄[^72]！無常力大，如我等眼見佛說法，今乃言我聞！」[^73]便說偈言： ^lun-002-105

我見佛身相，猶如紫金山，妙相眾德滅，唯有名獨存。\ ^lun-002-106

是故當方便，求出於三界，勤集諸善根，涅槃最為樂！ ^lun-002-107

爾時，長老阿泥盧豆說偈言： ^lun-002-108

咄世間無常！如水月芭蕉，功德滿三界，無常風所壞！ ^lun-002-109

爾時，大迦葉復說此偈： ^lun-002-110

無常力甚大，愚智貧富貴，（69c）得道及未得，一切無能免！\ ^lun-002-111

非巧言妙寶，非欺誑力諍，如火燒萬物，無常相法爾。 ^lun-002-112

大迦葉語阿難[^74]：「從《轉法輪經》至《大般涅槃》，集作四阿含：《增壹阿含》、《中阿含》、《長阿含》、《相應阿含》。是名修妬路法藏。」[^75] ^lun-002-113

諸阿羅漢更問：「誰能明了集毘尼法藏？」 ^lun-002-114

皆言：「長老憂婆離，於五百阿羅漢中持律第一，我等今請。」 ^lun-002-115

即請言：「起，就師子座處坐！說佛在何處初說毘尼結戒？」 ^lun-002-116

憂婆離受僧教，師子座處坐，說：「如是我聞：一時，佛在毘舍離。爾時，須提那（Sudinna）迦蘭陀（Kalanda）長者子初作婬欲，以是因緣故，結初大罪。^（1－3）^二百五十戒義作三部，^（4）^七法[^76]、^（5）^八法[^77]、^（7）^比丘尼毘尼、^（8）^增一、^（9）^憂婆利問、^（6）^雜部、^（10）^善部------如是等八十部[^78]，作毘尼藏。」[^79] ^lun-002-117

諸阿羅漢復更思惟：「誰能明了集阿毘曇藏？」 ^lun-002-118

念言：「長老阿難，於五百阿羅漢中，解修妬路義第一，我等今請。」 ^lun-002-119

即請言：「起，就師子座處坐！佛在何處初說阿毘曇？」 ^lun-002-120

阿難受僧教，師子座處坐，說：「如是我聞：一時，佛在舍婆提城。爾時，佛告諸比丘：『諸有五怖、五罪、五怨，不除不滅，是因緣故，此生中身、心受無量苦，復後世墮惡道中。諸有無此五怖、五罪、五怨，是因緣故，於今生種種身、心受樂，後世生天上樂處。何等五怖應遠？一者殺，二者盜，三者邪婬，四者妄語，五者飲酒。』」[^80]如是等名阿毘曇藏。 ^lun-002-121

三（70a）法藏集竟，諸天、鬼神、諸龍、天女，種種供養，雨天華香、幡蓋、天衣，供養法故。於是說偈：「憐愍世界故，集結三藏法；十力一切智，說智無明燈[^81]！」 ^lun-002-122

問曰：《八犍度[^82]阿毘曇》[^83]、六分阿毘曇[^84]等，從何處出？ ^lun-002-123

\`51\`答曰： ^lun-002-124

佛在世時，法無違錯；佛滅度後，初集法時，亦如佛在。後百年，阿輸迦王作般闍于瑟大會[^85]，諸大法師論議異故，有別部名字。從是以來，展轉至姓迦旃延婆羅門道人，智慧利根，盡讀三藏內外經書，欲解佛語故，作《發智經八犍度》[^86]，初品是世間第一法。[^87] ^lun-002-125

後諸弟子等，為後人不能盡解《八犍度》故，作《鞞婆娑》。[^88] ^lun-002-126

有人言：六分阿毘曇[^89]中，第三分[^90]八品之名〈分別世處分〉（此是《樓炭經》作六分中第三分），是目犍連作[^91]；六分中，初分[^92]八品，四品是婆須蜜菩薩作，四品是罽賓阿羅漢作；[^93]餘五分[^94]諸論議師所作。 ^lun-002-127

有人言：佛在時，舍利弗解佛語故作阿毘曇；後犢子道人等讀誦，乃至今名為《舍利弗阿毘曇》。[^95] ^lun-002-128

摩訶迦旃延，佛在時，解佛語作蜫勒[^96]（蜫勒秦言篋藏），乃至今行於南天竺。 ^lun-002-129

皆是廣解佛語故。 ^lun-002-130

如說五戒：幾有色，幾無色？幾可見，幾不可見？幾有對，幾無對？幾有漏，幾無漏？幾有為，幾無為？幾有報，幾無報？幾有善，幾不善？幾有記，幾無記？如是等，是名阿毘曇。[^97] ^lun-002-131

復次，七使[^98]：欲染使，瞋恚使，有愛使，憍慢使，無明使，見使，疑使。是七使，幾欲界繫，幾色界繫，幾無色界繫？幾見諦斷，幾思惟斷？幾見苦斷，幾見集斷，幾見盡斷，（70b）幾見道斷？幾遍使，幾不遍使？[^99] ^lun-002-132

十智[^100]：法智，比智，世智，他心智，苦智，集智，滅智，道智，盡智，無生智。是十智，幾有漏，幾無漏？幾有為，幾無為？幾有漏緣，幾無漏緣？幾有為緣，幾無為緣？幾欲界緣，幾色界緣，幾無色界緣？幾不繫緣？幾無礙道中修，幾解脫道中修？ ^lun-002-133

\`53\`四果得時，幾得、幾失？ ^lun-002-134

如是等分別一切法，亦名阿毘曇。 ^lun-002-135

為阿毘曇三種：一者、阿毘曇身及義[^101]，略說三十二萬言。 ^lun-002-136

二者、六分，略說三十六萬言。 ^lun-002-137

三者、蜫勒，略說三十二萬言。 ^lun-002-138

蜫勒廣比諸事以類相從，非[^102]阿毘曇。[^103] ^lun-002-139

略說「如是我聞：一時[^104]」總義竟。 ^lun-002-140

〈初品中婆伽婆釋論第四〉 ^lun-002-141

（大正25，70b13-75c4） ^lun-002-142

今當說。 ^lun-002-143

釋曰：云何名婆伽婆（bhagavat）？ ^lun-002-144

婆伽婆者，婆伽（bhāga）言「德（guṇa）」，婆（vat）言「有」，是名有德。 ^lun-002-145

復次，婆伽（bhāga）名「分別（vibhāga）」，婆（vat）名「巧（kuśala）」，巧分別諸法總相別相，故名婆伽婆。 ^lun-002-146

復次，婆伽（bhāga）名「名聲（yaśas-）」，婆（vat）名「有」，是名「有名聲」，無有得名聲如佛者。 ^lun-002-147

轉輪聖王、釋（Indra）、梵（Brahmā）、護世者（Lokapāla），無有及佛，何況諸餘凡庶[^107]！所以者何？ ^lun-002-148

轉輪聖王與結相應，佛已離結； ^lun-002-149

轉輪聖王沒在生、老、病、死泥中，佛已得渡； ^lun-002-150

轉輪聖王為恩愛奴僕，佛已永離； ^lun-002-151

轉輪聖王處在世間曠野災患，佛已得離； ^lun-002-152

轉輪聖王處在無明闇中，佛處第一明中； ^lun-002-153

轉輪聖王若極多領四天下，佛領無量諸世界； ^lun-002-154

轉輪聖王財自在，佛心自在； ^lun-002-155

轉輪聖王貪求天樂，佛乃至有頂樂亦不貪著； ^lun-002-156

轉輪聖王從他求樂，佛內心自樂。 ^lun-002-157

以是因緣，佛勝轉輪聖王。諸餘釋、梵、（70c）護世者，亦復如是，但於轉輪聖王小勝。 ^lun-002-158

復次，婆伽（bhāga）名「破」（bhaṅga），婆（vat）名「能」，是人能破婬怒癡故，稱為婆伽婆。 ^lun-002-159

問曰：如阿羅漢、辟支佛亦破婬怒癡，與佛何異？ ^lun-002-160

答曰： ^lun-002-161

阿羅漢、辟支佛雖破三毒，氣分不盡[^109]；譬如香在器中，香雖出，餘氣故在。[^110]又如草木薪火燒煙出，炭灰不盡，火力薄故；佛三毒永盡無餘，譬如劫盡，火燒須彌\`55\`山，一切地都盡，無煙無炭[^111]。如舍利弗瞋恚氣殘，難陀婬欲氣殘，必陵伽婆磋慢氣殘；[^112]譬如人被鎖，初脫時，行猶不便。 ^lun-002-162

時[^113]，佛從禪起經行，羅睺羅從佛經行，佛問羅睺羅：「何以羸[^114]瘦？」 ^lun-002-163

羅睺羅說偈答佛：「若人食油則得力，若食酥者得好色，食麻滓菜無色力，大德世尊自當知！」 ^lun-002-164

佛問羅睺羅：「是眾中誰為上座？」羅睺羅答：「和上舍利弗。」[^115] ^lun-002-165

佛言：「舍利弗食不淨食。」 ^lun-002-166

爾時，舍利弗轉聞是語，即時吐食，自作誓言：「（71a）從今日不復受人請。」是時，波斯匿王、長者須達多[^116]等，來詣舍利弗所，語舍利弗：「佛不以無事而受人請，大德舍利弗復不受請，我等白衣云何當得大信清淨？」 ^lun-002-167

舍利弗言：「我大師佛言：『舍利弗食不淨食。』今不得受人請。」 ^lun-002-168

於是波斯匿等至佛所，白佛言：「佛不常受人請，舍利弗復不受請，我等云何心得大信？願佛勅舍利弗還受人請！」 ^lun-002-169

佛言：「此人心堅，不可移轉。」佛爾時引本生因緣： ^lun-002-170

「昔有一國王為毒蛇所囓[^117]，王時欲死，呼諸良醫令治蛇毒。時諸醫言：『還令蛇嗽[^118]，毒氣乃盡。』是時諸醫各設呪術，所囓王蛇即來王所。諸醫積薪燃火，勅蛇：『還嗽汝毒，若不爾者，當入此火！』毒蛇思惟：『我既吐毒，云何還嗽？此事劇死！』思惟心定，即時入火。爾時毒蛇，舍利弗是。世世心堅，不可動也。」 ^lun-002-171

復次，長老必陵伽婆蹉常患眼痛，是人乞食，常渡恒水，到恒水邊彈指言：「小婢住！莫流！」水即兩斷，得過乞食。 ^lun-002-172

是恒神到佛所白佛：「佛弟子必陵伽婆蹉，常罵我言：『小婢住！莫流水！』」 ^lun-002-173

佛告必陵伽婆蹉懺謝恒神！ ^lun-002-174

必陵伽婆蹉即時合手語恒神言：「小婢莫瞋！今懺謝汝！」 ^lun-002-175

是時，大眾笑之：「云何懺謝而復罵耶？」 ^lun-002-176

佛語恒神：「汝見必陵伽婆蹉合手懺謝不？懺謝無慢而有此言，當知非惡。此人五百世來，常生婆羅門家，常自憍貴，輕賤餘人，本來所習，口言而已，心無憍也。」[^119] ^lun-002-177

如是諸阿羅漢雖斷結使，猶有殘氣。 ^lun-002-178

如諸佛世尊，若人以刀割一臂，若人（71b）以栴檀香泥[^120]一臂，如左右眼，心無憎愛，是以永無殘氣。[^121] ^lun-002-179

栴闍婆羅門女木杅謗佛，於大眾中言：「汝使我有娠，何以不憂？與我衣食！為爾無羞，誑惑餘人！」[^122]是時，五百婆羅門師等，皆舉手唱言：「是！是！我曹[^123]知此事。」是時，佛無異色，亦無慚色。 ^lun-002-180

此事即時彰露，地為大動，諸天供養，散眾名華，讚歎佛德，佛無喜色。 ^lun-002-181

復次，佛食馬麥，亦無憂慼[^124]；天王獻食，百味具足，不以為悅，一心無二。 ^lun-002-182

如是等種種飲食、衣被、臥具，讚呵、輕敬等種種事中，心無異也。譬如真金，燒鍛打磨，都無增損。 ^lun-002-183

以是故，阿羅漢雖斷結得道，猶有殘氣，不得稱婆伽婆。 ^lun-002-184

問曰：婆伽婆正[^125]有此一名？更有餘名？ ^lun-002-185

答曰：佛功德無量，名號亦無量；此名取其大者，以人多識故。復有異名，名多陀阿伽陀等。 ^lun-002-186

云何名多陀阿伽陀（tathāgata）？ ^lun-002-187

如法相解，如法相說。 ^lun-002-188

如諸佛安隱道來，佛亦如是來，更不去後有中，是故名多陀阿伽陀。[^126] ^lun-002-189

復名阿羅呵（arhat）。云何名阿羅呵？ ^lun-002-190

阿羅（ara）名「賊（ari）」，呵（hat）名「殺（han）」，是名「殺賊」。如偈說： ^lun-002-191

佛以忍為鎧，精進為剛甲，持戒為大馬，禪定為良弓，\ ^lun-002-192

智慧為好箭；外破魔王軍，內滅煩惱賊，是名阿羅呵。[^127] ^lun-002-193

復次，阿（a）名「不」，羅呵（rahat）名「生」，是名「不生」。佛心種子，後世田中不生，無明糠脫故。 ^lun-002-194

復次，阿羅呵名「應受供養」。佛諸結使除盡，得一切智慧故，應受一切天地眾生供養，以是故，佛名（71c）阿羅呵。 ^lun-002-195

復名三藐三佛陀（samyaksaṃbuddha）。云何名三藐三佛陀？ ^lun-002-196

三藐（samyak）名「正」，三（sam）名「遍」，佛（budh）名「知」，是名正遍知一切法。 ^lun-002-197

問曰：云何正遍知？ ^lun-002-198

答曰： ^lun-002-199

知苦如[^128]、苦相，知集如、集相，知滅如、滅相，知道如、道相。 ^lun-002-200

是名三藐三佛陀。 ^lun-002-201

復次，知一切諸法實不壞相，不增不減。云何名不壞相？心行處滅，言語道斷，過諸法如涅槃相不動。[^129]以是故，名三藐三佛陀。 ^lun-002-202

復次，一切十方諸世界名號，六道所攝眾生名號；眾生先世因緣，未來世生處；一切十方眾生心相，諸結使、諸善根、諸出要[^130]，如是等一切諸法悉知，是名三藐三佛陀。 ^lun-002-203

復名鞞侈遮羅那三般那（vidyācaraṇasaṃpanna），（秦）言明（vidyā）行（caraṇa）具足[^131]。 ^lun-002-204

云何名明行具足？ ^lun-002-205

宿命、天眼、漏盡，[^132]名為三明。[^133] ^lun-002-206

問曰：神通、明有何等異？[^134] ^lun-002-207

答曰：直知過去宿命事，是名通；知過去因緣行業，是名明。 ^lun-002-208

直知死此生彼，是名通；知行因緣，際會[^135]不失，是名明。 ^lun-002-209

直盡結使，不知更生不生，是名通；若知漏盡，更不復生，是名明。 ^lun-002-210

是三明，大阿羅漢、大辟支佛所得。[^136] ^lun-002-211

問曰：若爾者，與佛有何等異？ ^lun-002-212

答曰：彼雖得三明，明不滿足，佛悉滿足，是為異。[^137] ^lun-002-213

問曰：云何不滿？云何滿？ ^lun-002-214

答曰：諸阿羅漢、辟支佛宿命智，知自身及他人，亦不能遍；有阿羅漢知一世，或二世、三世，十、百、千、萬劫，乃至八萬劫，（72a）過是以往不能復知，是故不滿。[^138]天眼明未來世亦如是。 ^lun-002-215

佛一念中生、住、滅時，諸結使分，生時如是，住時如是，滅時如是。苦法忍、苦法智中所斷結使悉覺了。知如是結使解脫，得爾所有為法解脫，得爾所無為法解脫，乃至道比忍見諦道十五心中。諸聲聞、辟支佛所不覺知，時少疾故。 ^lun-002-216

如是知過去眾生因緣、漏盡，未來、現在亦如是，是故名佛「明行具足」。 ^lun-002-217

行名身口業，唯佛身、口業具足，[^139]餘皆有失，是名明行具足。 ^lun-002-218

復名修伽陀（sugata）：修（su）（秦）言「好」，伽陀（gata）或言「去」，或言「說（√Gad）」，是名「好去」、「好說」。 ^lun-002-219

好去者，於種種諸深三摩提、無量諸大智慧中去，如偈說：「佛一切智為大車，八正道行入涅槃。」是名好去。 ^lun-002-220

好說者，如諸法實相說，不著法愛說。觀弟子智慧力，是人正使[^140]一切方便神通智力化之，亦無如之何[^141]。是人可度是疾、是遲，是人應是處度；是人應說布施或戒，或說涅槃；是人應說五眾、十二因緣、四諦等諸法能入道。如是等種種知弟子智力而為說法，是名好說。[^142] ^lun-002-221

復名路迦憊（lokavid）：路迦（loka）（秦）言「世」，憊（vid）名「知」，是名知世間。 ^lun-002-222

問曰：云何知世間？ ^lun-002-223

答曰：^（1）^知二種世間：一、眾生，二、非眾生。及如實相知世間、世間因、知世間滅、出世間道。 ^lun-002-224

^（2）^復次，知世間，非如世俗知，亦非外道知；知世間無常故苦，苦故無我。 ^lun-002-225

^（3）^復次，知世間相，非有常非無常，非有邊非無邊，非去非不去，如是相亦不著，清淨、常不壞相如虛空[^143]，是名知世間。 ^lun-002-226

復名（72b）阿耨多羅（anuttara），（秦）言「無上」。 ^lun-002-227

云何無上？ ^lun-002-228

涅槃法無上。佛自知是涅槃不從他聞，亦將導眾生令至涅槃。如諸法中涅槃無上，眾生中佛亦無上。 ^lun-002-229

復次，持戒、禪定、智慧，教化眾生，一切無有與等者，何況能過！故言無上。 ^lun-002-230

復次，阿（a）名「無」，耨多羅（uttara）名「答」。 ^lun-002-231

一切外道法，可答可破，非實非清淨故；佛法不可答、不可破，出一切語言道，亦實清淨[^144]故，以是故名無答。 ^lun-002-232

復名富樓沙曇藐婆羅提（puruṣadamyasārathi）：富樓沙（puruṣa）（秦）言「丈夫」，曇藐（damya）言「可化」，婆羅提（sārathi）言「調御師」，是名「可化丈夫調御師」。 ^lun-002-233

佛以大慈大悲大智故，有時軟美語，有時苦切語，有時雜語，以此調御令不失道。[^145]如偈說： ^lun-002-234

佛法為車弟子馬，實法寶主佛調御，若馬出道失正轍[^146]，如是當治令調伏。 ^lun-002-235

\`61\`若小不調輕法治，好善成立為上道，若不可治便棄捨，以是調御為無上。 ^lun-002-236

復次，調御師有五種：^（1）^初父母兄姊親里，^（2）^中官法，^（3）^下師法──今世三種法治，^（4）^後世閻羅王治，^（5）^佛以今世樂、後世樂及涅槃樂[^147]利益，故名師。上四種法治人不久畢[^148]壞，不能常實成就。[^149]佛成[^150]人以三種道，常隨道不失，如火自相不捨乃至滅[^151]；佛令人得善法亦如是，至死不捨。以是故，佛名可化丈夫調御師。 ^lun-002-237

問曰：女人，佛亦化令得道，何以獨言丈夫？ ^lun-002-238

答曰：^（1）^男尊女卑故，女從男故，男為事業主故。 ^lun-002-239

^（2）^復次，女人有五礙：不得作轉輪王、釋天王、魔天王、梵天王、佛，[^152]以是故不說。 ^lun-002-240

^（3）^復次，若言佛為女人調御師，為不尊重。若說（72c）丈夫，一切都攝。譬如王來，不應獨來，必有侍從。如是說丈夫，二根、無根及女盡攝，以是故說丈夫。用是因緣故，佛名可化丈夫調御師。 ^lun-002-241

復名舍多提婆魔㝹舍喃（śāstā ^lun-002-242

devamanuṣyāṇām）：舍多（śāstā）（秦）言「教師」，提婆（deva）言「天」，魔㝹舍喃（manuṣyāṇām）言「人」，是名「天人教師」。 ^lun-002-243

云何名天人教師？ ^lun-002-244

佛示導是應作、是不應作，是善、是不善，是人隨教行、不捨道法，得煩惱解脫報，是名天人師。 ^lun-002-245

問曰：佛能度龍、鬼、神等墮餘道中生者，何以獨言天人師？ ^lun-002-246

答曰：^（1）^度餘道中生者少，度天、人中生者多。如白色人，雖有黑黶子[^153]，不名黑人，黑少故。 ^lun-002-247

^（2）^復次，人中結使薄，厭心易得；天中智慧利。以是故，二處易得道，餘道中不爾。 ^lun-002-248

^\`62\`（3）^復次，言天則攝一切天，言人則攝一切地上生者。何以故？天上則天大，地上則人大，是故說天則天上盡攝，說人則地上盡攝。 ^lun-002-249

^（4）^復次，人中得受戒律儀、見諦道、思惟道及諸道果。 ^lun-002-250

或有人言：餘道中不得。或有人言：多少得。[^154] ^lun-002-251

天、人中易得多得，以是故，佛為天人師。[^155] ^lun-002-252

^（5）^復次，人中行樂因多，天中樂報（73a）多；善法是樂因，樂是善法報。餘道中善因報少，以是故，佛為天人師[^156]。 ^lun-002-253

復名佛陀[^157]（buddha），（秦言「知者」）。知何等法？知過去、未來、現在，眾生數、非眾生數，有常、無常等一切諸法。菩提樹下了了覺知，故名為佛陀。 ^lun-002-254

問曰：餘人亦知一切諸法，如摩醯首羅天（秦言「大自在」），八臂，三眼，騎白牛。如韋紐天（Viṣṇu）（秦言「遍悶」），四臂，捉貝持輪，騎金翅鳥。如鳩摩羅天（秦言「童子」），是天擎雞持鈴，捉赤幡，騎孔雀[^158]，皆是諸天大將。如是等諸天，各各言大，皆稱一切智。有人作弟子，學其經書，亦受其法，言是一切智。 ^lun-002-255

\`63\`答曰： ^lun-002-256

此不應一切智。何以故？瞋恚、憍慢心著故。如偈說： ^lun-002-257

若彩畫像及泥像，聞經中天及讚天，如是四種諸天等，各各手執諸兵杖。 ^lun-002-258

若力不如畏怖他，若心不善恐怖他，此天定必若怖他，若少力故畏怖他。 ^lun-002-259

是天一切常怖畏，不能除却諸衰苦。有人奉事恭敬者，現世不免沒憂海； ^lun-002-260

有人不敬不供養，現世不妨受富樂。當知虛誑無實事，是故智人不屬天。 ^lun-002-261

若世間中諸眾生，業因緣故如循環，福德緣故生天上，雜業因緣故[^159]人中， ^lun-002-262

世間行業屬因緣，是故智者不依天！[^160] ^lun-002-263

復次，是三天[^161]，愛之則欲令得一切願，惡之則欲令七世滅。 ^lun-002-264

佛不爾。菩薩時，若怨家賊來欲殺，尚自以身肉、頭目、髓腦而供養之[^162]，何況得佛不惜身時！以是故，獨佛應當受佛名號。應當歸命佛，以佛為師，（73b）不應事天。 ^lun-002-265

復次，佛有二事：一者、大功德神通力，二者、第一淨心諸結使滅。[^163] ^lun-002-266

諸天雖有福德神力，諸結使不滅故，心不清淨；心不清淨故，神力亦少。 ^lun-002-267

聲聞、辟支佛雖結使滅，心清淨，福德薄故力勢少。 ^lun-002-268

佛二法滿足，故稱勝一切人；餘人不勝一切人。 ^lun-002-269

婆伽婆名有德，先已說。 ^lun-002-270

復名阿婆磨（asama）（秦言無等）， ^lun-002-271

復名阿婆摩婆摩（asamasama）（秦言無等等）， ^lun-002-272

復名路迦那他（lokanātha）（秦言世尊）， ^lun-002-273

復名波羅伽（pāraga）（秦言度彼岸）， ^lun-002-274

復名婆檀陀（bhadanta）（秦言大德）， ^lun-002-275

復名尸梨伽那（śrīguṇa）（秦言厚德），如是等無量名號。 ^lun-002-276

父母名字悉達陀（秦言成利）；得道時，知一切諸法故，是名為佛，應受諸天世人供養。如是等得名大德、厚德。如是種種，隨德立名。 ^lun-002-277

問曰：汝愛剎利種淨飯王子字悉達多，以是故而大稱讚言一切智，一切智人無也！ ^lun-002-278

答曰：不爾！汝惡邪故妬瞋佛，作妄語，實有一切智人。何以故？佛一切眾生中，身色顏貌，端正無比，相、德、明具，勝一切人。小人見佛身相，亦知是一切智人，何況大人！ ^lun-002-279

如《放牛譬喻經》[^164]中說： ^lun-002-280

摩伽陀國王頻婆娑羅，請佛三月，及五百弟子。王須新乳酪酥供養佛及比丘僧，語諸放牛人，來近處住，日日送新乳酪酥。竟三月，王憐愍此放牛人，語言：「汝往見佛，還出放牛。」 ^lun-002-281

諸放牛人往詣佛所，於道中自共論言：「我等聞人說佛是一切智人，我等是下劣小人，何能別知實有一切智人！」諸婆羅門喜好酥酪故，常來往諸放牛人所作親厚，放牛人由是聞婆羅門種種經書名字。故言：「四違陀經（73c）中治病法、鬪戰法、星宿法、祠天法、歌舞、論議難問法，如是等六十四種世間伎藝，淨飯王子廣學多聞，若知此事不足為難。其從生已來不放牛，我等以放牛祕法問之，若能解者，實是一切智人。」 ^lun-002-282

作是論已，前入竹園，見佛光明照於林間。進前覓佛，見坐樹下，狀似金山，如酥投火，其炎大明，有似融[^165]金，散竹林間上，紫金光色，視之無厭，心大歡喜，自相謂言： ^lun-002-283

今此釋師子，一切智有無，見之無不喜，此事亦已足。 ^lun-002-284

光明第一照，顏貌甚貴重，身相威德備，與佛名相稱。 ^lun-002-285

相相皆分明，威神亦滿足，福德自纏絡[^166]，見者無不愛； ^lun-002-286

圓光身處中，觀者無厭足！若有一切智，必有是功德。 ^lun-002-287

一切諸彩畫，寶飾莊嚴像，欲比此妙身，不可以為喻！ ^lun-002-288

能滿諸觀者，令得第一樂，（74a）見之發淨信，必是一切智！ ^lun-002-289

如是思惟已，禮佛而坐，問佛言：「放牛人有幾法成就，能令牛群番息[^167]？有幾法不成就，令牛群不增、不得安隱？」 ^lun-002-290

\`65\`佛答言：「有十一法，放牛人能令牛群番息。何等十一？[^168] ^lun-002-291

^（1）^知色，^（2）^知相，^（3）^知刮刷，^（4）^知覆瘡，^（5）^知作煙，^（6）^知好道，^（7）^知牛所宜處，^（8）^知好度濟[^169]，^（9）^知安隱處，^（10）^知留乳，^（11）^知養牛主。 ^lun-002-292

若放牛人知此十一法，能令牛群番息；比丘亦如是，知十一法能增長善法。 ^lun-002-293

^（1）^云何知色？知黑、白、雜色；比丘亦如是，知一切色皆是四大，四大造。[^170] ^lun-002-294

^（2）^云何知相？知牛吉不吉相，與他群合，因相則識；比丘亦如是，見善業相，知是智人；見惡業相，知是愚人。 ^lun-002-295

^（3）^云何刮刷？為諸虫飲血則增長諸瘡，刮刷則除害；比丘亦如是，惡邪覺觀虫飲善根血增長心瘡，除則安隱。 ^lun-002-296

^（4）^云何覆瘡？若衣若草葉以防蚊虻惡刺；比丘亦如是，念正觀法，覆六情[^171]瘡，不令煩惱貪欲、瞋恚惡虫刺蕀所傷。 ^lun-002-297

^（5）^云何知作煙？除諸蚊虻，牛遙見煙則來趣向屋舍；比丘亦如是，如所聞而說，除諸結使蚊虻，以說法煙引眾生入於無我實相空舍中。 ^lun-002-298

^（6）^云何知道？知牛所行來去好惡道；比丘亦如是，知八聖道能至涅槃，離斷常惡道。 ^lun-002-299

^（7）^云何知牛所宜處？能令牛番息少病；比丘亦如是，說佛法時，得清淨法喜，諸善根增盛。 ^lun-002-300

^（8）^云何知[^172]濟？知易入易度無波浪惡虫處；比丘亦如是，能至多聞比丘所問法。說法者知前人心利鈍、煩惱輕重，令入好濟，安（74b）隱得度。 ^lun-002-301

^（9）^云何知安隱處？知所住處無虎、狼、師子、惡虫、毒獸；比丘亦如是，知四念處安隱，無煩惱、惡魔、毒獸，比丘入此，則安隱無患。 ^lun-002-302

^（10）^云何留乳？犢母愛念犢子故與乳，以留殘乳故犢母歡喜，則犢子不竭，牛主及放牛人，日日有益；比丘亦如是，居士白衣給施衣食，當知節量，不令罄竭，則檀越歡喜，信心不絕，受者無乏。 ^lun-002-303

^（11）^云何知養牛主？諸大特牛[^173]能守牛群故，應養護，不令羸瘦，飲以麻油，飾以瓔珞，標以鐵角，摩刷、讚譽稱等；比丘亦如是，眾僧中有威德大人，護\`66\`益佛法，摧伏外道，能令八眾[^174]得種諸善根，隨其所宜恭敬供養等。」 ^lun-002-304

放牛人聞此語已，如是思惟：「我等所知不過三四事，放牛師輩遠不過五六事，今聞此說，歎未曾有！若知此事，餘亦皆爾，實是一切智人，無復疑也。」 ^lun-002-305

是經，此中應廣說。以是故，知有一切智人。 ^lun-002-306

問曰：世間不應有一切智人。何以故？無見一切智人者。 ^lun-002-307

答曰：不爾！不見有二種，不可以不見故便言無。[^175] ^lun-002-308

一者、事實有，以因緣覆故不見。譬如人姓族初，及雪山斤兩、恒河邊沙數，有而不可知。 ^lun-002-309

二者、實無，無故不見。譬如第二頭、第三手，無因緣覆而不見。 ^lun-002-310

如是一切智人，因緣覆故汝不見，非無一切智人。何等是覆因緣？未得四信[^176]，心著惡邪；汝以是因緣覆故，不見一切智人。 ^lun-002-311

問曰：所知處無量故，無一切智人。諸法無量無邊，多人和合尚不能知，何況一人！以是故，無一切智人！ ^lun-002-312

答曰：如諸法無（74c）量，智慧亦無量無數無邊；如函[^177]大蓋亦大，函小蓋亦小。 ^lun-002-313

問曰：佛自說佛法，不說餘經。若藥方、星宿、算經世典，如是等法；若是一切智人，何以不說？以是故，知非一切智人。 ^lun-002-314

答曰：^（1）^雖知一切法，用故說，不用故不說；有人問故說，不問故不說。 ^lun-002-315

^（2）^復次，一切法略說有三種：一者、有為法，二者、無為法，三者、不可說法[^178]，此已攝一切法。[^179] ^lun-002-316

問曰：十四難[^180]不答故，知非一切智人。何等十四難？ ^lun-002-317

^（1～4）^世界及我常，世界及我無常，世界及我亦有常亦無常，世界及我亦非有常亦非無常； ^lun-002-318

^（5～8）^世界及我有邊，無邊，亦有邊亦無邊，亦非有邊亦非無邊； ^lun-002-319

^（9～12）^死後有神去後世，無神去後世，亦有神去亦無神去，死後亦非有神去亦非無神去後世； ^lun-002-320

^（13～14）^是身、是神，身異、神異。 ^lun-002-321

若佛一切智人，此十四難何以不答？ ^lun-002-322

答曰：^（1）^此事無實故不答。諸法有常，無此理；諸法斷，亦無此理；以是故，佛不答。譬如人問搆[^181]牛角得幾升乳，是為非問，不應答。 ^lun-002-323

^（2）^復次，世界無窮，如車輪無初無後。 ^lun-002-324

^（3）^復次，答此無利有失，墮惡邪中。佛知十四難，常覆四諦諸法實相。如渡處有惡虫水，不應將人（75a）渡；安隱無患處，可示人令渡。 ^lun-002-325

^（4）^復次，有人言：是事非一切智人不能解，以人不能知，故佛不答。 ^lun-002-326

^（5）^復次，若人「無言有，有言無」，是名非一切智人；一切智人「有言有，無言無」。佛「有不言無，無不言有」，但說諸法實相，[^182]云何不名一切智人？譬如日不作高下，亦不作平地，等一而照；佛亦如是，非令有作無，非令無作有，常說實智慧光照諸法。如一道人問佛言：「大德！十二因緣佛作耶？他作耶？」佛言：「我不作十二因緣，餘人亦不作。有佛無佛，生因緣老死，是法常定住。」[^183]佛能說是生因緣老死，乃至無明因緣諸行。 ^lun-002-327

^（6）^復次，十四難中若答有過罪。若人問：「石女[^184]、黃門[^185]兒，長短好醜何類？」此不應答，以無兒故。 ^lun-002-328

^（7）^復次，此十四難，是邪見非真實；佛常以真實，以是故，置不答。 ^lun-002-329

^\`68\`（8）^復次，置不答，是為答。有四種答：一、決了答，如佛第一涅槃安隱；二、解義答；三、反問答；四、置答。此中佛以置答。 ^lun-002-330

汝言無一切智人，有是言而無義，是大妄語。實有一切智人。何以故？得十力[^186]故：^（1）^知處非處故，^（2）^知因緣業報故，^（3）^知諸禪定解脫故，^（4）^知眾生根善惡故，^（5）^知種種欲解故，^（6）^知種種世間無量性故，^（7）^知一切至處道故，^（8）^先世行處憶念知故，^（9）^天眼分明得故，^（10）^知一切漏盡故；淨不淨分明知故，說一切世界中上法故，得甘露味故，得中道故，知一切法若有為、若無為實相故，永離三界欲故。 ^lun-002-331

如是種種因緣故，佛為一切智人。 ^lun-002-332

問曰：有一切智人，（75b）何等人是？ ^lun-002-333

答曰：是第一大人，三界尊，名曰佛。如讚佛偈說： ^lun-002-334

頂生轉輪王[^187]，如日月燈明；釋迦貴種族，淨飯王太子。 ^lun-002-335

生時動三千，須彌山海水；為破老病死，哀愍故生世。 ^lun-002-336

生時行七步，光明滿十方；四觀發大音，我生胎分盡。 ^lun-002-337

成佛說妙法，大音振法鼓；以此覺眾生，世間無明睡。 ^lun-002-338

如是等種種，希有事已現；諸天及世人，見之皆歡喜！ ^lun-002-339

佛相莊嚴身，大光滿月面；一切諸男女，視之無厭足！ ^lun-002-340

生身乳餔力，勝萬億香象；神足力無上，智慧力無量。 ^lun-002-341

佛身大光明，照曜佛身表；佛在光明中，如月在光裏。 ^lun-002-342

種種惡毀佛，佛亦無惡想；種種稱譽佛，佛亦無憙想。 ^lun-002-343

大慈視一切，怨親等無異；一切有識類，咸皆知此事。 ^lun-002-344

忍辱慈悲力，故能勝一切；為度眾生故，世世受勤苦。 ^lun-002-345

其心常一定，為眾作利益。智慧力有十，無畏力有四[^188]， ^lun-002-346

不共有十八[^189]，無量功德藏。如是等無數，希有功德力， ^lun-002-347

如師子無畏，破諸外道法，（75c）轉無上梵輪，度脫諸三界。 ^lun-002-348

是名為婆伽婆。 ^lun-002-349

婆伽婆義無量，若廣說則廢餘事，以是故略說。 ^lun-002-350

---

[^1]: 〔一時〕－【宋】【元】【明】【宮】。（大正25，66d，n.23）

[^2]: 有關「佛一切智人」之說，詳參《十住毘婆沙論》卷10-11（大正26，73c29-79a7）（共討論十一個問難）。

[^3]: 佛法：世間善語並出佛法中。（可通涅槃、外道、神我。印順法師，《大智度論筆記》〔C008〕p.196）

[^4]: 佛法：五種人說。（印順法師，《大智度論筆記》〔C008〕p.195）

參見Lamotte（1944, p.82,
n.1）：此段係直接引自說一切有部律典，即《十誦律》卷9（大正23，71b1-2）《摩訶僧祗律》卷13：「法者，佛所說、佛印可。佛所說者，佛口自說；佛印可者，佛弟子餘人所說，佛所印可。」（大正22，336a21）《四分律》卷11：「句法者、佛所說、聲聞所說、仙人所說、諸天所說。」（大正22，639a16）此與巴利律典所載者相同；《根本說一切有部毘奈耶》卷26：「法者，若佛說、若聲聞說。」（大正23，771b22）然在《大阿羅漢難提蜜多羅所說法住記》，菩薩也被列入為說法者：「於如是等正法藏中，或是佛說、或菩薩說、或聲聞說、或諸仙說、或諸天說、或智者說，能引義利。」（大正49，14b9-11）

[^5]: 《一切經音義》卷26：「憍尸迦（此謂帝釋往古因地之姓也）。」（大正54，479a12）

[^6]: （1）《增支部•第8集•第8經》（AN.iv. 164）：yaṃ kiñci subhāsitaṃ
sabbaṃ taṃ tassa bhagavato vacanaṃ arahato
sammāsambuddhassa.（任何善說之語皆是世尊阿羅漢正等覺之語。）

（2）另參考《摩訶般若波羅蜜經》卷9（大正8，285c）；《成實論》卷1〈6
三善品〉（大正32，243c）；印順法師，《佛法概論》，p.2。

[^7]: 《大般涅槃經》卷2：「如虫食木有成字者，此虫不知是字非字，智人見之終不唱言：是虫解字。」（大正12，378b27-29）

[^8]: 《大智度論》卷25：「譬如真金不與弊鐵同相。」（大正25，329c24-25）

[^9]: （1）《翻譯名義集》卷3：

伊蘭，《觀佛三昧海經》云：「譬如伊蘭與旃檀，生末利山中。牛頭旃檀，生伊蘭叢中。未及長大，在地下時，牙莖枝葉，如閻浮提竹笋^※^。眾人不知，言此山中純是伊蘭，無有旃檀。而伊蘭臭，臭若肨屍熏四十由旬，其華紅色，甚可愛樂，若有食者，發狂而死。牛頭旃檀，雖生此林，未成就故，不能發香，仲秋月滿，卒從地生，成旃檀樹；眾人皆聞牛頭旃檀上妙之香，永無伊蘭臭惡之氣。」（大正54，1102c2-10）

※案：笋＝筍【明】。（大正54，1102d，n.17）

（2）伊蘭：1.草花名。有臭氣的惡草。佛經中多以伊蘭比喻煩惱，以旃檀木的香味比喻菩提。（《漢語大詞典》（一），p.1220）

[^10]: 參見Lamotte（1944, p.84,
n.1）：「摩梨山」亦音寫為摩羅山及摩羅耶山，此山很可能就是Malaya山，該山出產牛頭栴檀，參見《大智度論》卷10（大正25，132a）。另參見赤沼智善，《印度佛教固有名詞辭典》，p.401b。

[^11]: 參見原實〈Mātṛceṭa四百讚より〉，收於《知の邂逅――佛教と科學‧塜本啟祥教授還曆記念論文集》，東京：佼成出版社，平成5年，pp.285-297。

[^12]: 佛法：入佛法相故名佛法。（印順法師，《大智度論筆記》〔C008〕p.196）

參見Lamotte（1944, p.84,
n.2）：佛陀最後教誡，參見《長阿含經》卷4（大正1，26b），《般泥洹經》（大正1，188b），《大般涅槃經》（大正1，205a），《根本說一切有部毘奈耶雜事》卷38（大正24，399b）。另參見印順法師，〈佛陀最後之教誡〉，收於《華雨集》（三），pp.115-138；印順法師，《佛法概論》，p.2。

[^13]: 參見Lamotte（1944, p.85,
n.1）：《長阿含經》卷2（大正1，15b），《根本說一切有部毘奈耶雜事》卷36（大正24，387b）。

[^14]: 湛然《維摩經略疏》卷1：「惡口車匿梵法治者，其自恃王種輕諸比丘，僧法事時即輕笑言：『如似落葉旋風所吹聚在一處，何所互論？』佛去世後猶自不改，佛令作梵壇，謂默擯也。亦云彼梵天治罪法別立一壇，其犯法者令入此壇，諸梵不得共語。」（大正38，568a13-18）\
參見Lamotte（1944, p.86,
n.1）：《五分律》卷30所載之處罰更為嚴厲：「一切比丘、比丘尼、優婆塞、優婆夷，不得共汝來往交言。」（大正22，192a）

[^15]: 湛然《維摩經略疏》卷1：「若心調伏為說《那陀迦旃延經》者，令離有無即入初果。」（大正38，568a18-19）\
參見Lamotte（1944, p.86,
n.2）：《雜阿含經》卷33（926經）（大正2，235c-236b），《別譯雜阿含經》卷8（151經）（大正2，430c-431b），《瑜伽師地論》卷36（大正30，489b），《大乘掌珍論》卷2（大正30，276c）。\
另參見印順法師，〈佛陀最後之教誡〉，《華雨集》（三），pp.128-131；《性空學探源》，pp.58-59；《空之探究》，pp.41-42；《初期大乘佛教之起源與開展》，pp.278-284。

[^16]: 《阿毘達磨大毘婆沙論》卷79：「如契經說：佛告苾芻：『我於四聖諦三轉十二行相，生眼、智、明、覺。』」......此中眼者，謂法智忍；智者，謂諸法智；明者，謂諸類智忍；覺者，謂諸類智。復次，眼是觀見義，智是決斷義，明是照了義，覺是警察義。」（大正27，411a18-26）

[^17]: 參見Lamotte（1944, p.88,
n.1）：《十誦律》卷60（大正23，448b）；《雜阿含經》卷15（379經）（大正2，103c-104a）；《佛說三轉法輪經》（大正2，504a-b）。SN.56.
11-12, Tathāgatena
vuttā。另參見水野弘元著〈《轉法輪經》について〉，《水野弘元著作選集》第1卷《佛教文獻研究》，pp.243-273，東京：春秋社。釋覺上中譯〈關於《轉法輪經》〉，刊於《普門學報》第5期（2001年9月，pp.63-91）及第6期（2001年11月，pp.49-77），佛光山文教基金會。

[^18]: 參見Lamotte（1944, p.88,
n.2）：參見《迦葉結經》（大正49，4b-7a）。

[^19]: 掣電：閃電，亦以形容迅疾。（《漢語大詞典》（六），p.635）

[^20]: 號咷：1.啼哭呼喊，放聲大哭。《易‧同人》："同人，先號咷而後笑。"2.指大哭聲。唐杜甫《自京赴奉先縣詠懷五百字》："入門聞號咷，幼子飢已卒。（《漢語大詞典》（八），p.844）

[^21]: 一何：為何，多麼。《戰國策‧燕策一》："齊王按戈而卻曰：'此一何慶弔相隨之速也！'"（《漢語大詞典》（一），p.37）

[^22]: 陂池：池沼，池塘。（《漢語大詞典》（十一），p.958）

[^23]: 嬈：煩擾，擾亂。（《漢語大詞典》（四），p.407）

[^24]: 郁伊：抑鬱不舒貌。郁，通" 鬱 "。晉
孫楚《笑賦》："或嚬蹙俛首，狀似悲愁，怫鬱唯轉，呻吟郁伊。＂（《漢語大詞典》（十），p.610）

[^25]: 篋（ㄑㄧㄝˋ）：小箱子，藏物之具。大曰箱，小曰篋。《左傳‧昭公十三年》："衛人使屠伯饋叔向羹與一篋錦。"《史記‧樗里子甘茂列傳》："樂羊返而論功，文侯示之謗書一篋。"（《漢語大詞典》（八），p.1207）

[^26]: 參見Lamotte（1944, p.89,
n.1）：此即（地、水、火、風）四大，參較《大智度論》卷12（大正25，145b）；《雜阿含經》卷43（1172經）（大正2，313b-314a）。

[^27]: 參見Lamotte（1944, p.89,
n.2）：《根本說一切有部毘奈耶雜事》卷39：「尊者舍利子與大苾芻八萬人同入涅槃，尊者大目連與七萬苾芻亦入涅槃，世尊與一萬八千苾芻亦般涅槃。」（大正24，402c7-9）

[^28]: 遍淨天：第三禪之最後一天。

[^29]: 光=先【宋】【元】【明】【宮】。（大正25，67d，n.20）

[^30]: 良久：很久。《戰國策‧燕策三》："左右既前斬荊軻，秦王目眩良久。"（《漢語大詞典》（九），p.260）

[^31]: 承用：因襲，沿用。（《漢語大詞典》（一），p.771）

[^32]: 撾（ㄓㄨㄚ）：1.擊，敲打。（《漢語大詞典》（六），p.839）

[^33]: （1）揵稚：《一切經音義》卷17：「揵椎（直追反，經中或作揵遲。案梵本臂吒揵稚，臂吒此云打，揵稚，所打之木或檀或桐，此無正翻，以彼無鍾磬故也，但椎稚相濫，所以為誤已久也）。」（大正54，413a11-12）

（2）元照，《四分律行事鈔資持記》卷1：「梵號中若諸律論，並作犍槌或作犍稚，如字而呼乃是梵言訛轉，唯獨聲論正其音耳。今須音槌為地，又《羯磨疏》中直云揵地，未見稚字呼為地也。後世無知，因茲一誤，至於鈔文前後以及一宗祖教，凡犍槌字並改為稚，直呼為地；請尋古本寫鈔及大藏經律考之，方知其謬，但以稚椎相濫容致妄改，今須依律論並作犍槌，至呼召時自從聲論（或作椎亦爾，世有不識梵語，云是打鐘之槌及砧槌等，此又不足議也）。若準《尼鈔》云：西傳云，時至應臂吒犍槌──臂吒此云打，犍槌此云所打之木，或用檀桐木等，彼無鐘磬，故多打木集人。此則與今全乖，不可和會。且依《鈔疏》鐘磬翻之，謂金石二物也（應法師《經音義》大同《尼鈔》。然祇桓圖中多明鐘磬，而云彼無者，或恐少耳）。《音義》又云：舊經云揵遲，亦梵言訛轉，宜作稚直致反（明知稚字不呼為地，此迷久矣，故為辨之）。」（大正40，186a21-b7）

（3）犍椎亦作"犍槌"。梵語ghaṇṭā的音譯。意為"聲鳴"。指寺院中的木魚、鐘、磬之類。晉法顯《佛國記》："﹝于闐﹞國主安堵、法顯等於僧伽藍。僧伽藍名瞿摩帝，是大乘寺，三千僧共犍槌食。"唐玄奘《大唐西域記‧迦畢試國》："黑雲若起，急擊犍椎，我聞其聲，惡心當息。"宋道誠《釋氏要覽‧雜記》："今詳律，但是鐘磬、石板、木板、木魚、砧槌，有聲能集眾者皆名犍椎也。"清黃遵憲《錫蘭島臥佛》詩："爾來一百年，復見大會設，恒河左右流，犍槌聲不絕。"犍槌見"犍椎"。（《漢語大詞典》（六），p.282）

另參見《翻譯名義集》卷7〈60犍稚道具篇〉（大正54，1168b29-1169a24）。

[^34]: 參見Lamotte（1944, p.92, n.1）：《阿育王經》（大正50，112b）。

[^35]: 參見Lamotte（1944, p.92,
n.2）：《摩訶僧祗律》（大正22，490c9），而《大智度論》卻同時傳述此二種傳說，此處是千人，可是在下文卷2（大正25，69c）則稱五百，從而其敘述並不一致。

[^36]: 三明：宿命明、天眼明、漏盡明。

[^37]: 阿羅漢：羅漢得六神通，得共解脫，無疑解脫，悉得三明，禪定自在，能逆順行諸三昧，皆悉無礙。（印順法師，《大智度論筆記》〔D022〕p.267）〔按：「無疑解脫」，《大正藏》作「無礙解脫」〕

[^38]: 關於十八種大經，參見《望月佛教大辭典》（三），pp.2360b-2361b），《佛光大辭典》（一），p.348.2-348.3。

[^39]: 異學：1.指異教。《百喻經序》："是時會中有異學梵志五百人俱。"2.指異教徒。《法苑珠林》卷19："大迦葉
所選得千人......知皆能論議，降伏異學。（《漢語大詞典》（七），p.1353）

[^40]: 勅（ㄔˋ）：為「敕」異體字。1.誡飭，告誡。《史記‧樂書序》："余每讀《虞書》，至於君臣相敕，維是幾安，而股肱不良，萬事墮壞，未嘗不流涕也。"南朝宋劉義慶《世說新語‧賢媛》："﹝王經﹞被收，涕泣辭母曰：'不從母敕，以至今日！'"2.古時自上告下之詞。漢時凡尊長告誡後輩或下屬皆稱敕。南北朝以後特指皇帝的詔書。《三國志‧吳志‧呂蒙傳》："蒙未死時，所得金寶諸賜盡付府藏，敕主者命絕之日皆上還，喪事務約。"（《漢語大詞典》（五），p.457）

[^41]: 參見Lamotte（1944, p.93,
n.3）：《根本說一切有部毘奈耶雜事》卷39（大正24，404b），《阿育王經》（大正50，151b）。

[^42]: 五眼：天眼能見人煩惱已否斷盡。（印順法師，《大智度論筆記》〔D010〕p.253）

[^43]: 阿難留滯學地之因 ┬ 慧多定少故

└ 貪供世尊故　　（印順法師，《大智度論筆記》〔A021〕p.39）

[^44]: ┌ ？

│ 勸許女人出家

│ 不供世尊水

阿難六種突吉羅罪 ┤ 不答如來問

│ 足踏如來衣

└ 示佛陰藏相　　（印順法師，《大智度論筆記》〔A021〕p.39）

參見印順法師，〈阿難過在何處〉，《華雨集》（三），p.88：「大乘中觀宗《大智度論》（二），有六突吉羅，論文僅出五罪，與《十誦律》相同，只是次第先後而已。」

厚觀案：考《十誦律》卷60（大正23，449b-c）列有六突吉羅：1、不問微細戒，2、不請佛住世（不答如來問），3、足踏如來衣，4、不供世尊水，5、勸許女人出家，6、示佛陰藏相。《大智度論》與說一切有部之《十誦律》有密切關係，後五項內容與《十誦律》相同，只是先後次第略有差異，很有可能《大智度論》未列出的突吉羅即是「不問微細戒」。

[^45]: 參見Lamotte（1944, p.94,
n.2）：有關阿難的突吉羅罪，可參見《分別功德論》（大正25，34b）。另參見印順法師，〈阿難過在何處〉，《華雨集》（三），pp.88-89：

阿難受責，載於有關結集的傳記；各派所傳，大同小異。

一、南傳《銅鍱律小品》之十二《五百犍度》，有五突吉羅（或譯惡作）。

二、化地部《五分律》第五分之九《五百集法》（三○），有六突吉羅。

三、摩偷羅有部舊傳《十誦律》《五百比丘結集三藏法品》（六○），有六突吉羅。

四、大乘中觀宗《大智度論》（卷二），有六突吉羅，論文僅出五罪；與《十誦律》相同，只是次第先後而已。

五、大眾部《摩訶僧祇律》《雜跋渠》（三二），有七越毘尼罪（即突吉羅罪）。

六、法藏部《四分律》第四分《五百集法毘尼》（五四），有七突吉羅。

七、《毘尼母經》（四），有七過，但僅出不問微細戒，及度女人出家二事。

八、白法祖譯《佛般泥洹經》（下），有七過，但只說到不請佛住世。七、八兩部經律，大抵與五、六相近。

九、迦溼彌羅有部新律──《根本說一切有部毘奈耶雜事》（三九），有八惡作罪。

十、《迦葉結經》有九過失，與《雜事》同。

此外，《撰集三藏及雜藏傳》（安世高譯），只說了重要的四事。在這些或多或少的過失中，可歸納為三類：一、有關戒律問題，二、有關女眾問題，三、有關侍佛不周問題。真正的問題，是不問微細戒，及請度女眾，所以《毘尼母經》，只提到這兩點。而《銅鍱律》，《五分律》，《十誦律》，都以不問微細戒為第一過；而《四分律》等，都以請度女人為第一。大抵當時阿難傳佛遺命──「小小戒可捨」，這一來，引起了大迦葉學團的舊痕新傷；這才一連串的舉發，連二十年前的老問題，也重新翻出來。

[^46]: 參見Lamotte（1944, p.95,
n.1）：《中阿含經》卷28（116經）（大正1，605a），《瞿曇彌記果經》（大正1，856a-858a），《大方便佛報恩經》卷5（大正3，153c-154a），《大愛道比丘尼經》（大正24，949b）；《五分律》卷29（大正22，185b）；《摩訶僧祗律》卷30（大正22，471a）；《四分律》卷48（大正22，922c）；《十誦律》卷15。按：卷15查無相關出處，但卷60（大正23，449c7-12）有提及相關內容。《根本說一切有部毘奈雜事》卷29（大正24，350b-351a）。

[^47]: 《一切經音義》卷46（大正54，610b）：「四疊（徒頰反。《蒼頡篇》：疊，重也、積也。論文又作褺，音同疊。《說文》：重衣也。南有疊江縣也，二形隨作也）。」

[^48]: 漚多羅僧：意譯上衣、上著衣，即七條衣。

[^49]: 參見Lamotte（1944, p.95, n.2）：《長阿含經》卷3（大正1，19c）。

[^50]: 四神足：好修可住壽一劫若減一劫。（印順法師，《大智度論筆記》〔D022〕p.268）

[^51]: 參見Lamotte（1944, p.96,
n.1）：《長阿含經》卷2（大正1，15b）；《佛般泥洹經》（大正1，165a）；《般泥洹經》（大正1，180b）；《根本說一切有部毘奈耶雜事》卷36（大正24，387c）。

[^52]: 僧伽梨：譯作大衣、重衣，即九條衣、二十五條衣等。

[^53]: 參見Lamotte（1944, p.96,
n.2）：此一呵責在文獻上之記載不盡一致：（1）《阿育王傳》（大正50，114a5）、《十誦律》（大正23，449c12）以及《大智度論》均記載（迦葉）呵責出示佛陀陰藏相給女眾〔關於陰藏相，見《大智度論》卷4（大正25，90b），而阿難辯稱其用意在使女眾欲得男相。（2）《五分律》（大正22，191c）、《四分律》（大正22，967c27）以及巴利律典則說阿難錯在使女眾首先瞻仰佛陀遺體，使她們的眼淚污染佛陀，阿難辯稱當時已經日暮時分，所以如此。（3）《迦葉結經》（大正49，6a）及根本說一切有部律典，則同時呵責阿難對女眾示佛陰藏相及使女眾先禮佛陀遺體。

[^54]: 呞（ㄔ）：「齝」的異體字。牛反芻。《爾雅‧釋獸》："牛曰齝。"郭璞注："食之已久，復出嚼之。"（《漢語大詞典》（十二），p.1453）

[^55]: 燕：3.安寧。4.指安息。（《漢語大詞典》（七），p.282）

[^56]: 次：2.順序，次序。3.指規矩，法度。4.依次。（《漢語大詞典》（六），p.1434）

[^57]: 使：1.派遣。《左傳‧襄公二十三年》："公子黃愬二慶於楚，楚人召之。使慶樂往。殺之。"......3.役使，使喚。《論語‧學而》："節用以愛人，使民以時。"（《漢語大詞典》（一），p.1325）

[^58]: 《解脫道論》卷6〈8
行門品〉：「離幻諂故名軟善，離身口邪曲惡故名軟善。」（大正32，428c12-13）

[^59]: 疾：18.快速，急速。《莊子‧天道》："斲輪，徐則甘而不固，疾則苦而不入。"（《漢語大詞典》（八），p.296）

[^60]: 將無：莫非。南朝宋劉義慶《世說新語‧德行》："太保居在正始中，不在能言之流；及與之言，理中清遠。將無以德掩其言？"（《漢語大詞典》（七），p.810）

[^61]: 大疾：太快。

[^62]: 得道：定智等者能速得。（印順法師，《大智度論筆記》〔C007〕p.193）

[^63]: 偃息（ㄧㄢˋ
ㄒㄧˊ）：3.睡臥止息。（《漢語大詞典》（一），p.1535）

[^64]: 却（卻）（ㄑㄩㄝˋ）：13.副詞。猶才。唐范攄《雲溪友議》卷七："遂遣人扶起
李秀才，於東院以香水沐浴，更以新衣，卻赴中座。"14.副詞。就，便。唐李肇《唐國史補》卷中："泣涕而訣，出門如風，俄頃卻至，斷所生二子喉而去。"（《漢語大詞典》（二），p.541）

[^65]: 廓然（ㄎㄨㄛˋ
ㄖㄢˊ）：3.空寂貌。5.阻滯盡除貌。（《漢語大詞典》（三），p.1254）

[^66]: 參見Lamotte（1944, p.100,
n.1）：此一神奇經過幾乎在所有（關於第一結集之）資料，均有記載：阿育王傳說（大正50，113a及151b）；《五分律》（大正22，190c）；《四分律》（大正22，967a）；《摩訶僧祗律》（大正22，491b）以及根本說一切有部律典。

[^67]: 阿羅漢：得三明、六神通、共解脫，作大力羅漢。（印順法師，《大智度論筆記》〔C022〕p.267）

[^68]: 阿羅漢：一切法中，心無所著。（印順法師，《大智度論筆記》〔C022〕p.267）

[^69]: 參見Lamotte（1944, p.101,
n.1）：《迦葉結經》（大正49，496b）及《摩訶僧祗律》（大正22，491b）同樣的記載迦葉靠近阿難向其致歉。

[^70]: 宿（ㄒㄧㄡˋ）：星宿。（《漢語大詞典》（三），p.1518）

[^71]: 布：6.陳述，表達，抒寫。（《漢語大詞典》（三），p.674）

[^72]: 咄（ㄉㄨㄛˋ）：3.嘆詞，表示嗟嘆。（《漢語大詞典》（三），p.313）

[^73]: 這一小段文在《出三藏記集》卷1敘述為：「一時，五百羅漢皆下地胡跪涕零而言：『我從佛所面聞見法，而已言我聞。』」（大正55，4a18-20）

[^74]: 《諦觀》（65），p.67，n.38：參見印順法師，〈王舍城結集之研究〉，《華雨集》（三），p.37以下。

[^75]: 參見Lamotte（1944, p.103,
n.2）：依若干學者之看法，《阿含經》之排列順序，具有某種重要意義，茲在此列出各種不同之順序：（1）中─長─增─雜（\*小部）：《般泥洹經》（大正1，191a）。（2）雜─長─中─增：《根本說一切有部毘奈耶雜事》卷39（大正24，407b-c）。（3）增─中─長─雜：《大智度論》此處所述，即屬此類，又見《撰集三藏》（大正49，3b）〔然應予說明者，《大智度論》此處雖僅提及四阿含，但是其在卷5（大正25，99b）卻引述了《雜藏》〕。（4）雜─中─長─增：《瑜伽師地論》卷85（大正30，772c）。（5）長─中─雜─增─小：《五分律》卷30（大正22，191a）；《摩訶僧祗律》卷32（大正22，491c）。（6）長─中─增─雜─小：《四分律》卷54（大正22，968b）；《毘尼母經》卷4（大正24，818a）；《大阿羅漢難提蜜多羅所說法住記》（大正49，14b）。（7）增─中─長─雜─小：《分別功德經（論）》（大正25，32a-b）。另參見印順法師，《原始佛教聖典之集成》，pp.483-491；pp.793-808。

[^76]: 七法：1、受具足戒法，2、布薩法，3、自恣法，4、安居法，5、皮革法，6、醫藥法，7、衣法。參見印順法師，《原始佛教聖典之集成》，p.313。

[^77]: 八法：1、迦絺那衣法，2、俱舍彌法，3、瞻波法，4、般茶盧伽法，5、僧殘悔法，6、遮法，7、臥具法，8、諍事法。參見印順法師，《原始佛教聖典之集成》，p.314。

[^78]: 印順法師，《永光集》，p.75：「如是等八（應刪）十部」。

[^79]: 《諦觀》（65），p.70，n.41：印順法師，《原始佛教聖典之集成》，p.68說：「《十誦律》的內容是：初誦到三誦，是『比丘律』；四誦名『七法』；五誦名『八法』；六誦名『雜誦』，內分『調達事』與『雜事』；七誦名（比丘）『尼律』；八誦名『增一法』；九誦名『優波離問法』；十誦的內容極複雜，就是本名『善誦』而改為『比尼誦』的部分。」。另在p.76更說到：「龍樹所說的《八十部律》，次第與《十誦律》相合，而與《根本說一切有部毘奈耶》（簡稱《根有律》）的次第不合。《根有律》是否就是《八十部律》呢？現存的《根有律》，漢譯的不完全，西藏譯本也是不完全的。而西藏所傳《根有律》的組織，是晚期的新組織；在漢譯《根有律》的論書中，可以明白的看出，《根有律》的組織，是近於《十誦律》的（如本書第六章說）。《根有律》就是《八十部律》，與《十誦律》為同一原本，只是流傳不同而有所變化。」

[^80]: 參見《法蘊足論》卷1：「爾時世尊告苾芻眾：諸有於彼五怖罪怨不寂靜者，彼於現世為諸聖賢同所訶厭，名為犯戒自損傷者，有罪有貶，生多非福，身壞命終，墮險惡趣，生地獄中。何等為五？謂殺生者，殺生緣故，生怖罪怨，不離殺生，是名第一。不與取者，劫盜緣故，生怖罪怨，不離劫盜，是名第二。欲邪行者......是名第三。虛誑語者......是名第四。飲味諸酒放逸處者......是名第五......。

諸有於彼五怖罪怨能寂靜者，彼於現世為諸聖賢同所欽歎，名為持戒自防護者，無罪無貶，生多勝福，身壞命終，升安善趣，生於天中。何等為五？謂離殺生者，離殺生緣故，滅怖罪怨，能離殺生，是名第一。離不與取者......是名第二。離欲邪行者......是名第三。離虛誑語者......是名第四。離飲諸酒放逸處者......是名第五。有於如是五怖罪怨能寂靜者，彼於現世為諸聖賢同所欽歎，名為持戒自防護者，無罪無貶，生多勝福，身壞命終，升安善趣，生於天中。」（大正26，453c7-454a5）

另參見Lamotte（1944, p.106,
n.1）：《十誦律》卷60（大正23，449a）。

[^81]: 此偈頌有必要從各種版本之對照，方能理解其真義，目前有三個相同偈頌之出處，如下所示：

（1）《大智度論》卷2：「憐愍世界故，集結三藏法，十力一切智，說智無明燈。」（大正25，70a4-5）；【《高麗藏》（第14冊，389a9-10）作：「憐愍世界故，集結三藏法，十力一切智，說智无明燈。」《磧砂藏》（《中華大藏經》第25冊，132c9-10）作：「憐愍世界故，集結三法藏，十力一切智，說智无明燈。」】

（2）［梁］僧祐，《出三藏記集》卷1：「憐愍世界故，集結三法藏，十力一切智，說智光明燈。」（大正55，4a2-3）【《高麗藏》（第31冊，287c1-2）、《磧砂藏》（收於《中華大藏經》第53冊，844b1-2）皆同《大正藏》】

（3）［唐］窺基，《大乘法苑義林章》卷2：「說此偈言：怜愍世間故，結集三法竟，十九（「九」應改為「力」）一切智，說智無明燈。」（大正45，270b28-c1）

基於上述的對照可以獲悉，有可能是「无」（無）與「光」字形相近而辨識錯誤，加上「光明燈」意義也可說得通，就這樣《出三藏記集》都變成「說智光明燈」了！

另外，郭忠生提供：在傳述結集三藏圓滿時，大迦葉所說的頌文：

（1）《雜事》：「爾時大迦攝波而說頌曰：仁等結集法王教，皆為愍念諸群生，所有言說量無邊，今並纂集無遺闕，世間愚癡不能了，為作明燈除眼曀。」（大正24，408b26-29）

（2）《阿育王傳》：「集法藏訖，尊者迦葉而說偈言：以此尊法輪，濟諸群生類，十力尊所說，皆當勤奉行。此法是明燈，壞破諸黑闇，無明之障翳，攝心莫放逸。」（大正50，113c9-13）

（3）《阿育王經》：「乃至大德迦葉已結集法藏，而說偈言：已結經法竟，為世間饒益，佛十力所說，是事不可量，世間無明闇，法燈能除之。」（大正50，152a19-22）

（4）《迦葉結經》：「尊者大迦葉即說頌曰：是為哀愍人，所建法經卷，結集十力教，則為無有量。其世間邪見，及念窈冥滅，其光照耀遠，冥中燃大燈。」（大正49，7a12-16）

這幾個版本（也許其他版本的結集傳說也有，待查），都說到「無明」，也說到「明燈」。《大智度論》的版本，只有四個句子，太簡要了。

[^82]: 《翻譯名義集》卷4：「揵度，正音婆犍圖，此云[法聚]{.underline}。如八犍度，以分一部為八聚故，以氣類相從之法聚為一段。」（大正54，1113c）

[^83]: 印順法師，《印度佛教思想史》，pp.51-52：「《發智論》，舊譯名《八犍度論》。除《施設（足）論》外，都由唐玄奘譯出。《發智論》是迦旃延尼子造的，為說一切有部的根本論。迦旃延尼子是東方（恆曲以東）人，在至那僕底造論；造論的時間，約為西元前一五○年前後。《發智論》全論分為八蘊：雜蘊、結蘊、智蘊、業蘊、大種蘊、根蘊、定蘊、見蘊。」

[^84]: 《六分阿毘曇》，又稱《六足論》：1、《阿毘達磨法蘊足論》，2、《阿毘達磨集異門足論》，3、《阿毘達磨施設足論》，4、《阿毘達磨品類足論》，5、《阿毘達磨界身足論》，6、《阿毘達磨識身足論》。參見印順法師，《說一切有部為主的論書與論師之研究》，pp.121-123。

[^85]: 《一切經音義》卷67：「般闍于瑟（或作般遮于瑟，皆訛略也，應言般遮跋利沙，又言般遮婆栗史迦──般遮，此云五；婆栗史迦，此云年，謂五年一大會也。佛去世一百年後阿瑜迦王設此會也，自茲以後執見不同，五師競分，遂成五部或十八部也）。」（大正54，749c5-6）

參見《佛光大辭典》（五），pp.4311-4312：

「般遮于瑟會」：梵語pañca-vārṣika-maha。乃王者為施主，凡賢聖道俗、貴賤上下皆不限制，平等行財、法二施之法會。意譯為無遮大會。又作般闍于瑟會、般遮跋利沙會、般遮婆栗迦史會。直譯為五年一大會、五年功德會、五歲會、五歲筵。般遮于瑟會，除指無遮大會外，依《十誦律》卷5所載，尚有紀念佛陀五歲剪頂髻而設集會之意，故又稱為五歲會。此法會廣行於印度及西域地方，多擇春季，會集遠近諸僧，行種種之供養，長及三個月。依高僧法顯傳竭叉國之記載，可見其行事之盛大；又《大唐西域記》卷5羯若鞠闍國、《阿毘曇毘婆沙論》卷14、《西域記》卷1屈支國、梵衍那國等皆有關於行此法會之記載。（另參見「五年大會」，《佛光大辭典》（二），p.1078。「無遮會」，《佛光大辭典》（六），p.5137。）

[^86]: （1）印順法師，《說一切有部為主的論書與論師之研究》，p.20：「《發智論》是佛滅三百年初，迦旃延尼子纂集佛說，立自宗而遮他的要典。這是說一切有部的根本論。」

（2）參見Lamotte（1944, p.109, n.2）：迦旃延是《發智論》之作者。

（3）參見《諦觀》（65），p.81：郭忠生譯按，關於《發智論》之作者，參見印順法師，《說一切有部為主的論書與論師之研究》，pp.112-115。

[^87]: 《發智經八犍度》，現存漢譯有二：一、［苻秦］僧伽提婆共竺佛念譯《阿毘曇八犍度論》，二、玄奘譯，《阿毘達磨發智論》。「八犍度」：1、雜犍度，2、結使犍度，3、智犍度，4、行（業）犍度，5、四大犍度，6、根犍度，7、定犍度，8、見犍度。其中，「雜犍度」又分「世間第一法跋渠」、「智跋渠」......八種跋渠。

[^88]: 《諦觀》（65），p.82，n.48：參見印順法師，《說一切有部為主的論書與論師之研究》，pp.209-214。

[^89]: 《諦觀》（65），p.84，n.49：參見印順法師，《說一切有部為主的論書與論師之研究》，pp.121-123。

[^90]: 《六足論》之次第，玄奘門下所傳及稱友《俱舍論疏》等所說不同，參見印順法師，《說一切有部為主的論書與論師之研究》，pp.122-123。此處「第三分」，指《六足論》中的《施設論》。

[^91]: 《諦觀》（65），p.84，n.51：參見印順法師，《說一切有部為主的論書與論師之研究》，pp.147-156；該書p.139亦說：「《施設論》，《大智度論》作『分別世處分[』]{.underline}；涼譯《毘婆沙論》，或稱之為《施設世界經》卷7（大正28，45c）。《施設論》起初似乎是以初品──『世間施設』得名的。說到『世間施設』，傳說是依《樓炭經》造的。《樓炭經》──《世記經》的內容，是從器世間的成壞，器世間的安立，說明有情世間──人、天、地獄、畜生、餓鬼等情形。」

[^92]: 此處的「初分」指《六足論》中的《品類足論》。

[^93]: 參見Lamotte（1944, p.112,
n.1）：此指《品類足論》，本論共分八品：1、辯五事品。2、辯諸智品。3、辯諸處品。4、辯七事品。5、辯隨眠品。6、辯攝等品。7、辯千問品（按《大智度論》作〈千難品〉）。8、辯抉擇品。如果《大智度論》所說值得信賴，則僅前四品（郭忠生譯按：按照印順法師的看法為1、2、3、5）為世友所作。（郭忠生譯按：參見印順法師，《說一切有部為主之論書與論師之研究》，pp.147-156，特別是p.156）

[^94]: 《六足論》中《大智度論》已提及《施設論》、《品類足論》，因此「餘五分」應作「餘四分」。

[^95]: 參見Lamotte（1944, p.112,
n.2）：現代學者證明《舍利弗阿毘曇》並不屬於說一切有部，而是在闡述與巴利阿毘達磨非常近似之思想〔特別是《分別論》以及《人施設論》〕，且係支持《大毘婆沙論》及《俱舍論》所載之分別說部之論點。參見《三論玄義》（大正45，9c）；又見《三論玄義檢幽集》卷6（大正70，464a）。事實上，《舍利弗阿毘曇》全未提及補特伽羅，而此為犢子部與正量部教理特色之所在。現存阿毘達磨論書中，僅有《三彌底部論》主張補特伽羅。另參見印順法師，《說一切有部為主的論書與論師之研究》，pp.19-22、pp.56-59、pp.66-89、pp.428-448。

[^96]: 關於「蜫勒」與「（虫+毘）勒」，參見印順法師，《說一切有部為主的論書與論師之研究》，pp.15-18。

[^97]: 參見《品類足論》卷10〈7 辯千問品〉（大正26，734a5-c1）。

[^98]: 煩惱：七使。（印順法師，《大智度論筆記》〔D001〕p.240）

參見Lamotte（1944, p.113,
n.2）：見《俱舍論》卷19（大正29，98c）；《雜阿含經》卷18（490經）（大正2，127a28）。

[^99]: 羅什譯「遍使」，玄奘譯為「遍行隨眠」，參見《大毘婆沙論》卷18（大正27，91b-93a）。

有關七使之諸門分別，參見《大毘婆沙論》卷50-52（大正27，257a-272a）。

[^100]: 參見Lamotte（1944, p.114,
n.1）：關於十智及其相關之問題，見《眾事分阿毘曇論》卷1（大正26，628b-c）；《品類足論》卷1（大正26，693c-694a）；《阿毘曇甘露味論》卷2（大正28，974）；《俱舍論》卷26（大正29，134c）。

[^101]: 參見印順法師，《說一切有部為主之論書與論師之研究》，p.121：「六論的集為一組，最先見於龍樹的《大智度論》，稱為《六分阿毘曇》。龍樹說到《六分阿毘曇》時，同時說到《身義毘曇》。身是《發智論》，義是《大毘婆沙論》，這可見龍樹的時代，已經稱《發智論》為身，六論為支分了。」另參見同書p.204。

[^102]: （蜫勒廣比諸事以類相從，非）十一字＝（是為）二字【宋】【元】【明】【宮】。（大正25，70d，n.30）

[^103]: 此處（卷2）說《蜫勒》是三類毘曇之一，是因為在佛教界，阿毘達磨已成為論書的通稱。但嚴格的說，《蜫勒》的論法，與阿毘曇不同，所以（卷18）又說《蜫勒》與毘曇，同為三門的一門。參見印順法師，《說一切有部為主的論書與論師之研究》，pp.16-18。\
《大智度論》卷18：「智者入三種法門，觀一切佛語皆是實法，不相違背。何等是三門？一者、蜫勒門，二者、阿毘曇門，三者、空門。」（大正25，192a28-b1）

[^104]: 〔一時〕－【宋】【元】【明】【宮】。（大正25，70d，n.32）

[^105]: 參見Lamotte（1944, p.115,
n.1）：本章在討論佛陀名號之問題。本章所提及名號中之前十個，可說是傳統中讚嘆佛陀最為常見之經文：《雜阿含經》卷35（981經）（大正2，255b）；《增壹阿含經》卷40（大正2，615a）。

[^106]: 淨影
慧遠，《大乘義章》卷20：「言世尊者，佛備眾德為世欽重，故號世尊。經中或復隱其世尊，彰婆伽婆──婆伽，胡語，義翻有七，如《涅槃》說：一、婆伽名破，婆名煩惱，能破煩惱名婆伽婆；二、能成就諸善法，故名婆伽婆；三、能善解諸法義，故名婆伽婆；四、有大功德無能勝人，故名婆伽婆；五、有大名聞遍十方，故名婆伽婆；六、能種種大惠施，故名婆伽婆；七、於無量阿僧祇劫吐女根，故名婆伽婆──諸惡煩惱是女根本，如來盡捨故名為吐。」（大正44，864c16-25）

[^107]: 凡庶：平民，平常人。（《漢語大詞典》（二），p.287）

[^108]: 三乘聖果不同：羅漢斷結有習，如來結習俱盡。（印順法師，《大智度論筆記》〔C008〕p.196）

[^109]: 參見Lamotte（1944, p.117,
n.2）：《大乘阿毘達磨集論》卷7（大正31，691c）；《大乘阿毘達磨雜集論》卷14（大正31，761b25）。

[^110]: 阿羅漢：斷結使，猶有餘氣。（印順法師，《大智度論筆記》〔D022〕p.267）

[^111]: 參見Lamotte（1944, p.117,
n.3）：《俱舍論》卷12（大正29，62c-63a）。

[^112]: 參見Lamotte（1944, p.117,
n.4）：《攝大乘論（無性）釋》卷9（大正31，44a26-29）；《大智度論》在下文又提及其他例證，如卷26（大正25，251b）；卷27（大正25，260c）。

[^113]: 參見Lamotte（1944, p.118,
n.1）：此等說明摘引自說一切有部之律典，《十誦律》卷61（大正23，463a-464a）。同樣的傳述也可見諸化地部之律典，《五分律》卷27，但是分成二段。羅睺羅向佛陀抱怨之事收於（大正22，179b-c），而毒蛇投身火中之事緣則載於（大正22，173c）。

[^114]: 羸（ㄌㄟˊ）：1.衰病，瘦弱，困憊。《國語‧魯語上》："饑饉薦降，民羸幾卒。"韋昭
注："羸，病也。"《漢書‧鄒陽傳》："今夫天下布衣窮居之士，身在貧羸。"顏師古注："衣食不充，故羸瘦也。"（《漢語大詞典》（六），p.1400）

[^115]: 參見Lamotte（1944, p.121,
n.1）：《增壹阿含經》卷7（大正2，581c）。

[^116]: 參見Lamotte（1944, p.121, n.2）：或作給孤獨長者。

[^117]: 囓（ㄋㄧㄝˋ）：同「齧」。1.咬。《後漢書‧孔融傳》："至於輕弱薄劣，猶昆蟲之相囓，適足還害其身。"（《漢語大詞典》（三），p.567）

[^118]: 嗽（ㄕㄨㄛˋ）：吮吸。（《漢語大詞典》（三），p.487）

[^119]: 參見Lamotte（1944, p.122,
n.1）：《摩訶僧祇律》卷30（大正22，467b20-c10）。

[^120]: 泥（ㄋㄧˋ）：3.用稀泥或如稀泥一樣的東西塗抹或封固。北魏
賈思勰《齊民要術‧種棗》："率一石，以酒一升，漱著器中，密泥之，經數年不敗也。"（《漢語大詞典》（五），p.1103）

[^121]: 三乘聖果不同：羅漢斷結有習，如來結習俱盡。（印順法師，《大智度論筆記》〔C008〕p.196）

[^122]: 參見《興起行經》卷下（大正4，170c-171a）；《大智度論》卷9（大正25，121c10-11）。栴闍婆羅門女謗佛是佛所受九種業報之一（參見印順法師，《初期大乘佛教之起源與開展》，pp.166-168）。

[^123]: 我曹：我們。（《漢語大詞典》（五），p.212）

[^124]: 參見Lamotte（1944, p.124,
n.1）：《大智度論》卷9（大正25，121c）；卷27（大正25，261a）；卷38（大正25，341b）。另參見《諦觀》（66），p.76，n.15：關於佛陀三月食馬麥之傳說，與佛陀制戒因緣之關係，參見印順法師，《原始佛教聖典之集成》，pp.202-205。

[^125]: 正：39.副詞。僅，只。南朝宋劉義慶《世說新語‧自新》："乃自吳尋二陸，平原不在，正見清河。"《北齊書‧神武帝紀上》："此正可統三千騎以還，堪代我主眾者唯賀六渾耳。"（《漢語大詞典》（五），p.302）

[^126]: 「如來」之義，參見《十住毘婆沙論》卷1（大正26，25a-b）。

[^127]: 六度：忍鎧，進甲，戒馬，禪弓，慧箭─破內外二賊。（印順法師，《大智度論筆記》〔D005〕p.245）

[^128]: 《摩訶般若波羅蜜經》卷24：

佛告須菩提：「菩薩摩訶薩行般若波羅蜜，知色相、知色生滅、知色如。云何知色相？知色畢竟空，內分分異虛無實，譬如水沫無堅固，是為知色相。云何知色生滅？色生時無所從來，去無所至，若不來不去，是為知色生滅相。云何知色如？是色如不生不滅、不來不去、不增不減、不垢不淨，是名知色如。須菩提！如名如實不虛，如前後中亦爾，常不異，是為知色如。......云何知苦如？知苦聖諦即是如，如即是苦聖諦，集、盡、道亦如是。」（大正8，399a29-c9）

《大智度論》卷89：「云何知苦如？苦聖諦即是如，如是苦聖諦，集、滅、道亦如是。」（大正25，689b12-13）

[^129]: 實相：實不壞相，心行處滅，言語道斷，不增不減，過諸法，如涅槃相不動。（印順法師，《大智度論筆記》〔D006〕p.247）

[^130]: 出要：出離。

[^131]: 參見Lamotte（1944, p.129,
n.1）：《增壹阿含經》卷23（1經）（大正2，665b-667a）。

[^132]: 《諦觀》（66），p.80，n.26：無學宿住智證明、無學死生智證明、無學漏盡智證明。參見《俱舍論》卷27（大正29，143b23-24）。

[^133]: 《大毘婆沙論》卷102（大正27，529c23-530c16）。

[^134]: 六通：通明之別。（印順法師，《大智度論筆記》〔D020〕p.264）

[^135]: 際會：3.機遇，時機。《漢書‧王莽傳上》："安漢公莽輔政三世，比遭際會，安光漢室，遂同殊風，至于制作，與周公異世同符。"（《漢語大詞典》（十一），p.1098）

[^136]: 三明：名字，通明之別；三乘聖果三明不同。（印順法師，《大智度論筆記》〔D021〕p.266）

[^137]: 三乘聖果不同：羅漢三明不滿，如來滿足。（印順法師，《大智度論筆記》〔C008〕p.196）

[^138]: 三乘聖果不同：宿命，二乘極知八萬，菩薩佛無量。天眼，二乘極知八萬。（印順法師，《大智度論筆記》〔C008〕p.196）

[^139]: 參見Lamotte（1944, p.131,
n.2）：《大智度論》卷26（大正25，247b-c）。

[^140]: 正使：1.縱使，即使。《東觀漢記‧光武帝紀》："正使成帝復生，天下不可復得也。"（《漢語大詞典》（五），p.313）

[^141]: 無如之何：猶言沒有什麼辦法來對付。《禮記‧大學》："菑（ㄗㄞ，同"災"）害並至，雖有善者，亦無如之何矣。"（《漢語大詞典》（七），p.112）

[^142]: 如來善說：如法實相說；不著法愛說；隨所化智力說。（印順法師，《大智度論筆記》〔C008〕p.198）

[^143]: 虛空：清淨常不壞相。（印順法師，《大智度論筆記》〔C005〕p.188）

[^144]: 佛法：不可答、〔不可〕破。（印順法師，《大智度論筆記》〔C008〕p.196）\
不可破壞：佛法，非語言，道實清淨故。（印順法師，《大智度論筆記》〔C016〕p.214）

[^145]: 參見Lamotte（1944, p.133,
n.2）：《雜阿含經》卷33（923經）（大正2，234b-c）。

[^146]: 轍：2.道路。南朝齊陸厥《奉答內兄希叔》詩："駿馬思長阪，柴車畏危轍。"3.行車規定的路線方向。4.法則，規範。（《漢語大詞典》（九），p.1333）

[^147]: 〔樂〕－【聖】【石】。（大正25，72d，n.47）

[^148]: 畢＝必【聖】【石】。（大正25，72d，n.49）

[^149]: 五種調御師。（印順法師，《大智度論筆記》〔C008〕p.197）

[^150]: 成＝治【聖】【石】。（大正25，72d，n.50）

[^151]: 色蘊：火不捨自相乃至滅。（印順法師，《大智度論筆記》〔D001〕p.236）

[^152]: 參見Lamotte（1944, p.134, n.1）：MN.III, pp.65-66; AN.I,
p.28。另參見《大智度論》卷9（大正25，125a5-7）。

[^153]: 黶（ㄧㄢˇ）子：黑痣。（《漢語大詞典》（十二），p.1376）

[^154]: （1）關於畜生道、鬼道眾生能否得戒律儀的問題，參見《諦觀》（66），pp.85-86，n.40：

《成實論》卷8在討論不殺乃至不綺語之七善律儀時，說到：「問曰：餘道眾生得此戒律儀不？答曰：經中說諸龍亦能受一日戒，故知應有。問曰：有人言，不能男等無戒律儀，是事云何？答曰：是戒律儀從心邊生，不能男亦有善心，何故不得！」顯採肯定說。而《大智度論》本身也說到：「如菩薩本身曾作大力毒龍......，是龍受一日戒，出家求靜，入林樹間......。釋迦文佛初轉法輪，八萬諸天得道。」卷14（大正25，162a-b）似亦持肯定見解。但《大毘婆沙論》卷124卻說：「扇搋（去勢者，黃門）、半擇迦（不男，黃門）、無形、二形受近住律儀，得律儀？答：應言不得......。問曰：近住律儀依何處而有？答：唯依欲界有，非色界、無色界。依人趣有，非餘趣......。海居龍從大海出，於六齋日受戒齋......，彼得妙行，不得律儀。」（大正27，648a-c）顯採否定說。關於此問題，參見聖嚴法師，《戒律學綱要》，台北：東初出版社，民國77年，p.82、p.112；又見《俱舍論》卷15（大正29，80b-c）。

（2）關於畜生道、鬼道眾生能否得道的問題，《大智度論》卷39（大正25，344a12-29）亦有討論。又《雜阿含經》卷49（1322經）（大正2，362c20-363a22）有提到鬼子母得見聖諦的事緣。

[^155]: ┌ 人中 ─ 一云：人中得受戒律儀、見道、修道、得果

五趣受戒得道 ┤ ┌ 一云不得

└ 餘道 ┴ 二云多少得 （印順法師，《大智度論筆記》〔A020〕p.38）

[^156]: ┌ 一、人中結薄，厭心易得，天上智利。

天人之特勝 ┤ 二、人天得道者多。

└ 三、人中樂因多，天上樂報多。
（印順法師，《大智度論筆記》〔A020〕p.38）

[^157]: 參見Lamotte（1944, p.137,
n.1）：《大智度論》卷70（大正25，552b）；《大般涅槃經》卷16（大正12，712b）；《佛地經論》卷1（大正26，291b）；《大毘婆沙論》卷143（大正27，735b）；《大乘義章》卷2下（大正44，864c）。

[^158]: 參見《諦觀》（66），p.91，n.42：印順法師，《初期大乘佛教之起源與開展》，pp.456-472。

[^159]: 故＝生【元】【明】【聖】【石】（大正25，73d，n.13）

[^160]: 參見Lamotte（1944, p.141,
n.1）：《俱舍論》卷7（大正29，38a），卷19（大正29，100a-b）。

[^161]: 三天：摩酼首羅天、韋紐天、鳩摩羅天。

[^162]: 參見Lamotte（1944, p.143,
n.1）：《大智度論》卷12（大正25，146b13、150b2），卷17（大正25，180a23）。

[^163]: 佛二法滿足（故）勝一切人─┬ 大功德神通力 ─── 二乘此少。

└ 第一淨心諸結使滅 --- 諸天無此。

（印順法師，《大智度論筆記》〔A002〕p.3）

[^164]: 參見Lamotte（1944, p.146,
n.1）：牧牛的技術，特別是所謂能使「牛群興旺」的十一條規範，在許多佛典中的描述相當接近。參見《雜阿含經》卷47（1249經）（大正2，342c-343b），《佛說放牛經》（大正2，546a-547b），《增壹阿含經》卷46〈49
放牛品〉（大正2，794a-795b）。

[^165]: 融：3.泛指明亮，5.熔化、消溶。（《漢語大詞典》（八），p.941）

[^166]: 纏絡：纏繞。（《漢語大詞典》（九），p.1052）

[^167]: 番息：蕃息，有滋生、繁衍的意思。《莊子‧天下》：「以衣食為主，以蕃息畜藏。」（《漢語大詞典》（九），p.553）

[^168]: 參見Lamotte（1944, p.149, n.1）：此十一法與《中部》I,
p.222；《增支部》V, p.351所載相當，只是順序不同。

[^169]: 濟：1、渡河。《書‧大誥》："予惟小子‧若涉淵水，予惟往求朕攸濟。"2、渡口。《詩‧邶風‧匏有苦葉》："匏有苦葉，濟有深涉。"毛傳："濟，渡也。"（《漢語大詞典》（六），p.190）

[^170]: 色蘊：一切色皆是四大、四大造。（印順法師，《大智度論筆記》〔D001〕p.236）

[^171]: 六情：六根。

[^172]: 知＋（度）【宋】【元】【明】【宮】。（大正74d，n.22）

[^173]: 特牛：2.公牛。《楚辭‧天問》：「焉得夫朴牛。」洪興祖
補注引《說文》：「特牛，牛父也。」（《漢語大詞典》（六），p.261）

[^174]: 《大智度論》卷25：「眾中師子吼者，眾名八眾──沙門眾、婆羅門眾、剎利眾、天眾、四天王眾、三十三天眾、魔眾、梵眾，眾生於此八眾悕望智慧，是故經中但說是八眾。」（大正25，243c25-28）

[^175]: 二種不見：有而不見，無而不見。（印順法師，《大智度論筆記》〔C009〕p.198）

[^176]: 參見Lamotte（1944, p.153,
n.1）：這是伴隨於對佛教聖諦之認知所生之「信」，而稱之為淨信（avetyaprasāda，證淨，不壞信）：對佛、法、僧及聖所喜戒之信。另參見印順法師《華雨集》（二），〈四不壞淨〉，p.40以下。

[^177]: 函：5.匣子、封套。（《漢語大詞典》（二），p.506）

[^178]: 印順法師，《大智度論之作者及其翻譯》，p.61說：「般若法門的容攝五法藏，是《十萬頌般若》。如唐譯《大般若波羅蜜多經》（初分）卷54說：『住此六波羅蜜多，佛及二乘能度五種所知海岸。何等為五？一者過去，二者未來，三者現在，四者無為，五者不可說。』（大正5，1206b）又卷416（大正7，86a）及卷490（大正7，494a），也都說到『五種所知海岸』、『五種所知彼岸』。但古譯的《放光般若經》、《光讚般若經》，以及羅什譯的《摩訶般若波羅蜜經》都是沒有的。可見《智論》論主是見到了《十萬頌般若》的，所以說『遍照一切五種法藏』。而且《智論》卷2說到：『一切法，略說有三種：一者有為法，二者無為法，三者不可說法。此已攝一切法。』（大正25，74c）卷26（大正25，253b）也這樣說，都是說到『一切智人』時提到的。此中『有為法』即三世法，所以三種法其實就是五法藏。可見《智論》是容攝五法藏為正義的。」（《大智度論之作者及其翻譯》，收錄於印順法師，《永光集》，pp.53-54）

[^179]: 三法攝一切法：有為、無為、不可說。（印順法師，《大智度論筆記》〔C009〕p.198）

[^180]: 參見Lamotte（1944, p.154,
n.1）：參見《雜阿含經》卷34（962經）（大正2，245c）（相當於《中部》I,
p.484）；卷34（963經）（大正2，246a）（相當於《相應部》III,
p.258）；卷34（968經）（大正2，248c）（相當於《增支部》V,
p.186）；卷16（408經）（大正2，109a-b）（相當於《相應部》V,
p.418）。《別譯雜阿含經》也是說十四難，見卷10（196經）（大正2，445a）；卷11（202經）（大正2，448c）。

[^181]: 搆：12.擠取乳汁。（《漢語大詞典》（六），p.790）

[^182]: 實相：有言有，無言無，但說實相。（印順法師，《大智度論筆記》〔D006〕p.247）

[^183]: 《雜阿含經》卷12（296經）（大正2，84b-c）。

[^184]: 石女，參見《大般涅槃經》卷25：「譬如石女，本無子相，雖加功力，無量因緣，子不可得。」（大正12，515b28-29）

[^185]: 黃門：男根不全或不能行淫之男性。參見《十誦律》卷21（大正23，153c2-17）。

[^186]: 參見《長阿含十報法經》卷下（大正1，241b9-c2），《大智度論》卷24（大正25，235c22-236a14），《大智度論》卷48（大正25，407a3-25），《十住毘婆沙論》卷11（大正26，82b6-83a24）。

[^187]: 《中阿含經》卷11（60經）《四洲經》（大正1，494b10-496a12）。

[^188]: 四無所畏：1、說一切智無所畏（諸法現等覺無畏），2、說漏盡無所畏，3、說障道無所畏，4、說盡苦道無所畏。參見《大智度論》卷25（大正25，241b24-246a22）。

[^189]: 十八不共法：1、身無失，2、口無失，3、念無失，4、無異想，5、無不定心，6、無不知已捨，7、欲無減，8、精進無減，9、念無減，10、慧無減，11、解脫無減，12、解脫知見無減，13、一切身業隨智慧行，14、一切口業隨智慧行，15、一切意業隨智慧行，16、智慧知過去世無礙，17、智慧知未來世無礙，18、智慧知現在世無礙。參見《大智度論》卷26（大正25，247b11-256b4）。