問曰：是十力、四無所畏等，是佛無上法，應當前說，何以故先說九相[^3]、八念等？ ^lun-24-1

答曰： ^lun-24-2

六波羅蜜是菩薩所應用，先已說。 ^lun-24-3

三十七品乃至三無漏根，是聲聞法。 ^lun-24-4

菩薩行是六波羅蜜得力故，欲過聲聞、辟支佛地，亦欲教化向聲聞、辟支佛人令入佛道；是故呵是小乘法，捨一切眾生，無所利益。 ^lun-24-5

若諸聲聞人言：「汝是凡夫人，未斷結使，不能行是法。」是故空呵！ ^lun-24-6

以是故佛言：「菩薩應具足三十七品等諸聲聞法，不可得故。」雖行是諸法，以不可得故，為眾生行邪行故，行此正行，常不捨。是諸法不可得空，亦不疾取涅槃證。 ^lun-24-7

若菩薩不解不行是小乘而但呵者，誰當肯信？譬如釋迦牟尼佛若先不行六年苦行，[^4]而呵言非道者，無人信受！以是故，自行苦行，過於餘人；成佛道時，呵[^5]是苦行道，人皆信受。 ^lun-24-8

是故六波羅蜜後，次第行聲聞法。 ^lun-24-9

復次，此非但是聲聞法，是法中和合「不捨眾生意」、「具足一切佛法」、「以不可得空智」故，名菩薩法。[^6] ^lun-24-10

問曰：若菩薩具足三十七品諸法者，云何不入聲聞法位？ ^lun-24-11

\`662\`答曰： ^lun-24-12

「具足」者，具足觀知而不取證，了了觀知，故名「具足」。 ^lun-24-13

如佛說：「一切畏杖痛，莫不惜壽命；恕己[^7]可為喻，杖不加群生。」[^8] ^lun-24-14

雖言「一切畏杖痛」，無色界眾生無身，[^9]色界雖有身而無鞭杖，欲界中諸佛、轉輪聖王、夜摩天已上，皆不畏杖楚；為畏得杖處者，（235c）故言「一切」。 ^lun-24-15

「具足」亦如是，不為求證著法故言「具足」。 ^lun-24-16

復次，我先說：「不捨眾生，以不可得空智和合故，不墮聲聞地。」[^10] ^lun-24-17

問曰：從六波羅蜜至三無漏根，但言「應具足」；自此以[^11]後，何以故皆言「欲得、欲知是事，當習行般若波羅蜜」？[^12] ^lun-24-18

答曰： ^lun-24-19

聲聞法有量有限，故言「應具足」；自此已下，是諸佛法甚深無量，菩薩未得，故言\`663\`「欲得是事，當學般若波羅蜜」。 ^lun-24-20

復次，聲聞法易解易知，故言「具足」；菩薩法、佛法難解難知，故言「當學」。 ^lun-24-21

復次，聲聞法總相：但知苦，知苦因，知苦盡，知盡苦道。 ^lun-24-22

譬如二種醫[^14]： ^lun-24-23

一者、但知病、知病因、知差病、知差病藥，而不知一切病、不知一切病因、不知一切病差、不知一切差病藥。若[^15]復但知治人病，不知治畜生病；或能治一國土，不能治餘國土；有能治數十種病，不悉知四百四種病。 ^lun-24-24

病因、病差、差病藥，亦如是。 ^lun-24-25

二者、於四種中悉皆遍知，遍知藥，遍知病。[^16] ^lun-24-26

聲聞人如小醫，不能遍知；菩薩摩訶薩如大醫，無病不知，無藥不識。 ^lun-24-27

以是故，聲聞法應具足，菩薩法應當學。 ^lun-24-28

佛有「十力」者。 ^lun-24-29

是處不是處如實知，一力也。 ^lun-24-30

知眾生過去、未來、現在諸業、諸受[^17]，知造業處，知因緣，知報[^18]，二力也。 ^lun-24-31

知諸禪、解脫、三昧、定，垢、淨分別相如實知，三力也。 ^lun-24-32

知他眾生諸根上下相如實知，四力也。 ^lun-24-33

知他眾生種種欲，五力也。 ^lun-24-34

知世間種種無數性，六力也。 ^lun-24-35

知一切道至處相，七力也。 ^lun-24-36

知種種宿命，共相、共因緣，一世、二世乃至百千世劫，初劫盡，我在（236a）彼眾生中，如是姓名、飲食、苦樂、壽命長短；彼中死、是間生，是間死、還生是間；此間生名姓、飲食、苦樂、壽命長短亦如是，八力也。 ^lun-24-37

佛天眼淨，過諸天人眼，見眾生死時、生時，端正、醜陋，若大、若小，若墮惡道、若墮善道，如是業因緣受報。 ^lun-24-38

是諸眾生惡身業成就、惡口業成就、惡意業成就，謗毀聖人，邪見、邪見業成就；是因緣故，身壞死時入惡道，生地獄中。 ^lun-24-39

是諸眾生善身業成就、善口業成就、善意業成就，不謗聖人，正見、正見業成就；是因緣故，身壞死時入善道，生天上，九力也。 ^lun-24-40

佛諸漏盡故，無漏心解脫，無漏智慧解脫，現在法中自識知「我生已盡，持戒已作，後有盡」，如實知，十力也。 ^lun-24-41

問曰：是十力，菩薩未得，聲聞、辟支佛所不能得，今何以說？ ^lun-24-42

答曰： ^lun-24-43

聲聞人雖不能得，若聞是十力功德，作是念：「佛有如是大功德。」自慶言：「我等善利，蒙益不少，得信心清淨，入盡苦道。」 ^lun-24-44

諸菩薩者聞之，懃修菩薩道，當得如是十力等大功德果。 ^lun-24-45

復次，有聲聞人及菩薩修念佛三昧，非但念佛身，當念佛種種功德法身。應作是念： ^lun-24-46

佛一切種、一切法能解故，名「一切智人」。 ^lun-24-47

一切法如實善分別說故，名「一切見人」。 ^lun-24-48

一切法現前知故，名「一切知見無礙人」。 ^lun-24-49

等心[^19]一切眾生故，名「大慈悲人」。 ^lun-24-50

有大慈悲故，名為「世救」。 ^lun-24-51

如實道來故，名為「如來」。 ^lun-24-52

應受一切世間供養故，名為「應供人」。 ^lun-24-53

成就不顛倒智慧故，名「正遍知」。 ^lun-24-54

戒、定、慧[^20]智成就故，名「明行」。 ^lun-24-55

成不復還故，名「善逝」。 ^lun-24-56

知世間總相別相故，名「世（236b）間解」。 ^lun-24-57

善說出世間安隱道故，名「無上調御師」。 ^lun-24-58

以三種教法度眾生故，名「天人師」。 ^lun-24-59

一切世間煩惱睡，能自覺、亦能覺人故，名為「覺人」。[^21] ^lun-24-60

一切所願具足故，名「有德」。 ^lun-24-61

十力成就故，名「堅誓」。 ^lun-24-62

得四無畏故，名「人師子」。 ^lun-24-63

得無量甚深智故，名「大功德海」。 ^lun-24-64

一切記說無礙故，名「如風」。 ^lun-24-65

一切好醜無憎愛故，名「如地」。 ^lun-24-66

燒一切結使薪故，名[^22]「如火」。[^23] ^lun-24-67

善斷一切煩惱習故，名「具足解脫」。 ^lun-24-68

最上處[^24]住故，名為「世尊」。 ^lun-24-69

佛有如是等諸功德故，應念佛。 ^lun-24-70

以是故，菩薩摩訶薩欲得佛十力、四無所畏、十八不共法，當學般若波羅蜜。 ^lun-24-71

復次，佛在王舍城耆闍崛山中說是般若波羅蜜時，佛四部眾及諸外道在家、出家、諸天龍、鬼神等種種大眾集會。佛入三昧王三昧，放大光明，遍照恒河沙等世界，地六種震動，說是般若波羅蜜六波羅蜜乃至三無漏根。 ^lun-24-72

是中有眾生疑：「有何等力，有幾種力故，能作如是不可思議感動利益？」 ^lun-24-73

佛知眾生心有如是疑故言：「我有諸法實相智力，是力有十種，用是十種智故，能作如是感動變化，亦能過是所作。」 ^lun-24-74

以是故言「欲得十力，當學般若波羅蜜」。 ^lun-24-75

復次，佛弟子世世殖[^25]善根，以少罪緣故墮外道。 ^lun-24-76

諸外道常言：「佛非實有功德力，是幻術力誑惑人心。」 ^lun-24-77

佛弟子墮外道者心疑：「若爾者，佛非大人。」 ^lun-24-78

欲滅是惡謗故言：「我實有十力、四無所畏故度眾生，非是幻誑也。」 ^lun-24-79

復次，諸菩薩修菩薩道、苦行事，難辦難成故欲懈息，是故佛言：「行是十力，當得無量果報。」譬如（236c）估[^26]客主慰喻商人言：「汝等慎勿疲惓，精勤努力，得至寶山，當得七寶、如意寶珠。」佛亦如是安慰諸菩薩言：「無得疲厭，當勤精進，修菩薩道；行是十力，當得無量果報。」 ^lun-24-80

如是等種種利益因緣故說十力等。 ^lun-24-81

問曰：佛有無量力，何以故但說十力？ ^lun-24-82

答曰： ^lun-24-83

諸佛雖有無量力，度人因緣故，說十力，足成辦其事：[^27] ^lun-24-84

^（1）^以是處不是處智力，分別籌量眾生，是可度、是不可度。 ^lun-24-85

^（2）^以業報智力，分別籌量是人業障，是人報障，是人無障。 ^lun-24-86

^（3）^以禪定解脫三昧智力，分別籌量是人著味，是人不著味。 ^lun-24-87

^（4）^以上下根智力，分別籌量眾生智力多少。 ^lun-24-88

^（5）^以種種欲智力，分別籌量眾生所樂。 ^lun-24-89

^（6）^以種種性智力，分別籌量眾生深心所趣。 ^lun-24-90

^（7）^以一切至處道智力，分別籌量眾生解脫門。 ^lun-24-91

^（8）^以宿命智力，分別眾生先所從來。 ^lun-24-92

^（9）^以生死智力，分別眾生生處好醜。 ^lun-24-93

^（10）^以漏盡智力，分別籌量眾生得涅槃。 ^lun-24-94

佛用是十種力度脫眾生，審諦不錯，皆得具足。以是故，佛雖有無量力，但說此十力。 ^lun-24-95

復次， ^lun-24-96

是處不是處力，定知從是因緣出是果報，是中總攝九力；為欲度眾生故，於初力中分別有九種。何以故？是世間眾生現前見穀從種出而不能知，何況心心數法因緣果報？ ^lun-24-97

佛於內外因緣果報了了遍知，故名為力。 ^lun-24-98

佛知是眾生業、煩惱因緣故縛，淨禪定三昧解脫因緣故解；是一切眾生三世三種諸業、諸煩惱，輕重、深淺、麁細，佛悉遍知，故名力。 ^lun-24-99

一切眾生諸禪定解脫三昧，大小深淺解脫因緣，佛悉遍知，故名力。（237a） ^lun-24-100

眾生鈍根為後身故作罪福業因緣，利根人為不生故集諸業，佛悉知此上下根好醜相，故名力。 ^lun-24-101

知一切眾生二種欲，作上下根因緣，二種欲善惡種種別異，佛悉遍知，故名力。 ^lun-24-102

二種欲由二種性因緣故，遍知眾生深心所趣，故名力。 ^lun-24-103

一切眾生種種性因緣故行二種道，所謂善道、惡道，種種門所至處，佛悉遍知，故名力。 ^lun-24-104

過去、未來世中因緣果報，智慧無礙，是名宿命、生死智力。 ^lun-24-105

知過去、未來因果已，悉知方便壞因緣果報相續，是名漏盡力。 ^lun-24-106

佛知三世中二種因緣，分別籌量眾生根、欲、性，為盡[^28]漏故說法，是漏盡力。 ^lun-24-107

問曰：何等為「是處不是處力」？ ^lun-24-108

答曰： ^lun-24-109

佛知一切諸法因緣果報定相──從是因緣生如是果報，從是因緣不生如是果報。所以者何？ ^lun-24-110

如《多性經》[^29]中說是處、不是處相：[^30] ^lun-24-111

女身作轉輪聖王無是處。何以故？一切女人皆屬男子，不得自在故。 ^lun-24-112

女人尚不得作轉輪聖王，何況作佛！若女人得解脫涅槃，亦因男子得，無有自然得道。 ^lun-24-113

二轉輪聖王一時出世，無是處。何以故？無怨[^31]業成就故。 ^lun-24-114

二轉輪聖王尚不同世，何況二佛！ ^lun-24-115

惡業得受[^32]樂報，無是處；惡業尚不能得世間樂，何況出世樂！ ^lun-24-116

若惡行生天，無是處；惡行尚不能得生天，何況涅槃！ ^lun-24-117

五蓋覆心散亂，離修七覺而得涅槃，無是處。 ^lun-24-118

五蓋覆心離修七覺，尚不能得聲聞道，何況佛道！ ^lun-24-119

心無覆蓋，佛道可得，何況聲聞[^33]道！ ^lun-24-120

如是等是處、不是處，《多性經》中佛口自說。 ^lun-24-121

諸論議師輩，依是佛語，更廣說（237b）是處、不是處：[^34] ^lun-24-122

若言佛有闕失罪過，若諸賢聖求外道師，若諸賢聖自言我是佛，若諸賢聖墮惡道，若見諦所斷結使更生，若諸賢聖覆藏罪，若須陀洹二十五[^35]有[^36]，皆無是處；如賢聖分別中廣說。 ^lun-24-123

^（1）^五逆[^37]人、五種黃門[^38]、墮四惡道[^39]眾生、欝多羅越[^40]人、魔眷屬，三障[^41]所遮，若\`669\`言得道，皆無是處。 ^lun-24-124

^（2）^輕[^42]說法者，輕法、自輕，破戒、愚癡，若言得具足法喜，亦[^43]無是處。 ^lun-24-125

^（3）^自言我是佛，此身口惡不悔，欲見佛；若破僧罪不悔，欲見佛；邪定入正定，正定入邪定，正定入不定；除佛法別有真得道人；應得道身若死，皆無是處。 ^lun-24-126

^（4）^除因緣生識，出名色更有法，無是處。 ^lun-24-127

^（5）^佛遣使事未訖，若遮礙，無是處。 ^lun-24-128

^（6）^入慈三昧[^44]，若他因緣死；入滅盡定、在見諦道中若死，皆無是處。 ^lun-24-129

^（7）^若害佛及佛母，無是處。 ^lun-24-130

^（8）^轉輪聖王女寶[^45]、象、馬、主藏臣、主兵臣，若在胎中死，母子夭喪，皆無是處。 ^lun-24-131

^（9）^欝多羅越人、女寶、佛母，命終次身入惡道，皆無是處。 ^lun-24-132

^（10）^有為常，涅槃無常；凡夫人能斷非有想非無想結使；一切取相禪定中修聖道；無漏道有漏因；若地濕相、水堅相、火冷相、風住相，皆無是處。 ^lun-24-133

^（11）^無明不能生諸行，乃至生不能生老死，無有是處。 ^lun-24-134

^\`670\`（12）^二心一時生；五識眾能分別取相，若著、若離；若[^46]眼[^47]能起身業、口業；若眼能[^48]入禪定，無有是處。 ^lun-24-135

^（13）^但五識相續生，不生意識；但五識眾中著有相續；但五識眾能緣名、能緣相、能緣無色法，能緣過去、未來，能緣離三世法；但五識眾中有增[^49]觸、明觸，修禪定，若受善律儀、不善律儀，若（237c）憂喜，若有無覺無觀，若增益諸根，皆無是處。[^50] ^lun-24-136

^（14）^鼻識、舌識，有隱沒無記[^51]；[^52]凡夫人第六識離我行[^53]，無是處。 ^lun-24-137

如是等無量「無是處」。 ^lun-24-138

「是處」亦如是。 ^lun-24-139

佛知是處、無是處，分別籌量可度者為說法，不可度者為作因緣；譬如良醫，知病可治、不可治。 ^lun-24-140

聲聞、辟支佛所知少，少故，或不應度者欲度，如首羅；應度而不度，如舍利弗所不度者是[^54]。佛無是事，無能壞，無能勝，悉遍知故，是名「初力」。 ^lun-24-141

「業報智力」者，身口所作業，及此生無作業，所受戒業，亦惡業，日夜隨生業，用生罪福業[^55]──是業，佛略說三處攝。[^56]是名一切業相[^57]。 ^lun-24-142

佛知一切眾生有業過去，報亦過去；有業過去，報在現在；有業過去，報在未來；有業過去，報在過去、現在；有業過去，報在過去、未來；有業過去，報在現在、未來；有業過去，報在過去、未來、現在。 ^lun-24-143

現在業亦如是。 ^lun-24-144

復次，善心中受善、不善、無記[^58]業報；不善心、無記心亦如是。 ^lun-24-145

復次，樂業因緣故受樂報，苦業因緣故受苦報，不苦不樂業因緣故受不苦不樂報。[^59] ^lun-24-146

現報業因緣故受現報，生報業因緣故受生報，後報業因緣故受後報。[^60] ^lun-24-147

不淨業因緣故受惱報，淨業因緣故受無惱報，雜業因緣故受雜報。 ^lun-24-148

復次，二種業：必受報業，不必受報業。[^61] ^lun-24-149

必受報業，不可得離，或待時、待人、待處受報。 ^lun-24-150

如人[^62]應共轉輪聖王受福： ^lun-24-151

待轉輪聖王好世出，是時乃受，是為「待時」。 ^lun-24-152

「待人」者，人即是轉輪聖王。 ^lun-24-153

「待處」者，轉輪聖王所出處。 ^lun-24-154

復次，是必受報業，不待技[^63]能功勳，若好[^64]若醜[^65]，不求自來。（238a）如天上生人，福樂自至；地獄中人，罪苦自追。不待因緣，此業深重故。 ^lun-24-155

復次，必受報業，如毘琉璃軍殺七萬二千諸得道人及無量五戒優婆塞，如目連等大神通人所不能救。[^66]如薄拘羅[^67]，後母投著火中、湯中、水中而不死。[^68]如佛遊諸國，雖出家行乞，不須膳供，而五百乘車載王所食，葉[^69]中生粳米，隨飯百味羹──如是等善惡業必受。 ^lun-24-156

餘者不必受。 ^lun-24-157

欲界受三種業報處：樂受業、苦受業、不苦不樂受業。 ^lun-24-158

色界受二種業報處：樂受業、不苦不樂受業。 ^lun-24-159

無色界受一種業報處：不苦不樂受業。 ^lun-24-160

或待事者，依是事得受業報。 ^lun-24-161

如弗迦羅婆[^70]王池中，生千葉金色蓮華，大如車輪，因是大會快樂，多人出家得道。[^71] ^lun-24-162

佛知一切眾生造諸業處，或欲界、色界、無色界；欲界，在何道中；若天道，在何天中；若人中，在何天下；若閻浮提，在何國；若是國，在何城、何聚落、何精舍、何土地；若是城，在何里、何巷、何舍，在何處。 ^lun-24-163

知是業何等時作，過去一世、二世乃至百千萬世。 ^lun-24-164

是業果報幾已受、幾未受；幾必受、幾不必受。 ^lun-24-165

知善、不善所用事物，所謂： ^lun-24-166

刀杖、教勅殺等，自殺，遣人殺；諸餘惡業亦如是。 ^lun-24-167

善業亦如是，知如是布施、持戒、修善： ^lun-24-168

施中所施何等土地、房舍、衣服、飲食、醫藥、臥具、七寶財物。 ^lun-24-169

戒中受戒，自然戒[^72]，心生戒，口言戒；一行戒，少分戒，多分戒，滿分戒；一日戒，七善道戒[^73]，十戒，具足戒，定共戒。[^74] ^lun-24-170

善福中修初禪，二、三、四禪；慈心、悲、喜、捨心。如是等善業[^75]因緣。 ^lun-24-171

若慳貪、若瞋恚、若怖畏、若邪見、若惡知識等種種惡（238b）業因緣。 ^lun-24-172

福業因緣：若信、若憐愍、若恭敬、若禪定、若智慧、若善知識等種種善[^76]業因緣。 ^lun-24-173

^（1）^是諸業自在，一切天及人，是諸業相無能轉者，於億千萬世常隨逐眾生不捨；如債主隨人。 ^lun-24-174

^（2）^得因緣具足，便與果報；如地中種子，得因緣時節和合便生。[^77] ^lun-24-175

^（3）^是業能令眾生六道中受生，駛疾於箭。 ^lun-24-176

^（4）^一切眾生皆有諸業報分；如父母遺財，諸子皆應得分。 ^lun-24-177

^（5）^是業果報時到，不可遮止；如劫盡火。 ^lun-24-178

^（6）^隨眾生應生處，處處安置；如大國王隨其所應而與官職。 ^lun-24-179

^（7）^人命終時，是業來蔭覆其心；如大山映物。 ^lun-24-180

^（8）^是業能與種種身，如工畫師作種種像。[^78] ^lun-24-181

^（9）^若人以正行業[^79]，則與好報；若以邪行業，則與惡報[^80]。如人事王，隨事得報。 ^lun-24-182

如是等分別諸業相果報。[^81] ^lun-24-183

復次，如《分別業經》[^82]中，佛告阿難：「行惡人好處生，行善人惡處生。」 ^lun-24-184

阿難言：「是事云何？」 ^lun-24-185

佛言：「惡人今世罪業未熟、宿世善業已熟，以是因緣故，今雖為惡而生好處；或臨死時，善心心數法生，是因緣故，亦生好處。 ^lun-24-186

行善人生惡處者，今世善未熟、過世惡已熟，以是因緣故，今雖為善而生惡處；或臨死時，不善心心數法生，是因緣故，亦生惡處。」[^83] ^lun-24-187

臨死時心極為有力，勝終身時力（印順法師，《大智度論筆記》〔C011〕p.203） ^lun-24-188

問曰：熟、不熟義可爾；臨死時少許時心，云何能勝終身行力？ ^lun-24-189

答曰：是心雖時頃少，而心力猛利，如火、如毒，雖少能成大事。 ^lun-24-190

是垂死時心，決定猛健故，勝百歲行力；是後心名為大心，以捨身及諸根事急故。如人入陣，不惜身命，名為健。如阿羅漢捨是身著故，得阿羅漢道。 ^lun-24-191

如是等種（238c）種罪福業報、轉報，亦應如是知。 ^lun-24-192

聲聞人但知惡業罪報、善業福報，不能如是細分別；佛悉遍知是業及業報，智慧勢力無礙無盡[^84]，無能壞故[^85]，是名「第二力」。 ^lun-24-193

「禪、定、解脫、三昧淨垢分別智力」者。 ^lun-24-194

「禪」名四禪，佛知是禪佐助[^86]道法，名相、義分，次第熏修，有漏、無漏，學、無學，淨、垢，味、不味，深淺分別等。 ^lun-24-195

「八解脫[^87]」，如禪中分別相。[^88] ^lun-24-196

說「禪」，攝一切色界定；說「解脫」，攝一切定。 ^lun-24-197

\`675\`禪波羅蜜即是諸解脫、禪、定、三昧。 ^lun-24-198

解脫、禪[^89]、三昧，皆名為「定」──「定」名為心不散亂。 ^lun-24-199

「垢」名愛見慢等諸煩惱；「淨」名真禪定，不雜愛見慢等煩惱，如真金。 ^lun-24-200

「分別」名諸定中有一心行、不一心行，常行、不常行，難入、易入，難出、易出，別取相、總取相，轉治、不轉治。 ^lun-24-201

轉治，如婬欲中慈心，瞋人不淨觀，愚癡人思惟邊、無邊；掉[^90]戲心中用智慧分別諸法，沒心中欲攝心。 ^lun-24-202

若不爾者，名不轉治。[^91] ^lun-24-203

是定中應分別時及住處。 ^lun-24-204

若身瘦羸，是非行定時；如菩薩苦行時，作是念：「我今不能生禪定。」 ^lun-24-205

若多人處，亦非行定處。[^92] ^lun-24-206

復次，佛知是禪定失，是禪住，是禪增益，是禪[^93]到涅槃。 ^lun-24-207

復次，佛知是人難入定難出定、易入易出、易入難出、難入易出[^94]。 ^lun-24-208

佛知是人應得如是禪，知是人失禪受五欲；知是人受五欲已還得禪，依是禪得阿羅漢。 ^lun-24-209

如是等一切諸禪定、解脫，即是「三昧」。 ^lun-24-210

是禪定，佛以甚深智慧盡知，無能壞，無能勝，是名「第三力」。 ^lun-24-211

「知眾生上下根智力」者， ^lun-24-212

佛知眾生是利根、鈍根、中根。[^95]利智名為「上」，鈍智名為「下」。佛用是上下根智\`676\`力，分（239a）別一切眾生是利根、是中根、是鈍根。 ^lun-24-213

是人如是根，今世但能得初果，更不能得餘；是人但能得第二、第三、第四果。 ^lun-24-214

是人但能得初禪，是人但能得第二、第三、第四禪，乃至滅盡定亦如是。 ^lun-24-215

是人當作時解脫證，是人當作不時解脫證。 ^lun-24-216

是人能得於[^96]聲聞中第一；是人能得於辟支佛中第一；是人具足六波羅蜜，能得阿耨多羅三藐三菩提。 ^lun-24-217

如是知已，或為略說得度，或為廣說得度，或為略廣說得度；或以軟語教，或以苦語教，或以軟苦語教。 ^lun-24-218

佛亦分別是人有餘根，應令增生信根；是人應令生精進、念、定、慧根。 ^lun-24-219

是人用信根入正位，是人用慧根入正位。 ^lun-24-220

是人利根，為結使所遮，如鴦群梨摩羅[^97]等。 ^lun-24-221

是人利根，不為結使所遮，如舍利弗、目連等。 ^lun-24-222

知根雖鈍而無遮，如周利般陀伽[^98]。 ^lun-24-223

有根鈍而遮者。 ^lun-24-224

知是人見諦所斷根鈍，思惟所斷根利；思惟所斷鈍，見諦所斷利。 ^lun-24-225

是人一切根同鈍同利，是人一切根不同鈍不同利。 ^lun-24-226

是人先因力大，是人今緣力大。 ^lun-24-227

是人欲縛而得解，是人欲解而得縛。 ^lun-24-228

譬如鴦群梨[^99]摩羅，欲殺母、害佛而得解脫[^100]。 ^lun-24-229

如一比丘得四禪，增上慢故，還入地獄[^101]。 ^lun-24-230

知是人必墮惡道──是人難出，是人易出，是人疾出，是人久久乃出。 ^lun-24-231

如是等一切眾生上下根相皆悉遍知，無能壞，無能勝，是名「第四力」。 ^lun-24-232

「知眾生種種欲智力」者。 ^lun-24-233

「欲」名信喜好樂。 ^lun-24-234

好五欲，如孫陀羅難陀[^103]等； ^lun-24-235

好名聞，如提婆達等； ^lun-24-236

好世間財利，如須彌[^104]剎多羅[^105]等； ^lun-24-237

\`678\`好出家，如耶舍[^106]等；（239b） ^lun-24-238

好信，如跋迦利[^107]等； ^lun-24-239

好持戒，如羅睺羅等； ^lun-24-240

好施，如施[^108]跋羅[^109]（丹注云：佛姑甘露女所生）； ^lun-24-241

好頭陀遠離，如摩訶迦葉； ^lun-24-242

好坐禪，如隷跋多[^110]等； ^lun-24-243

好智慧，如舍利弗等； ^lun-24-244

好多聞，如阿難等； ^lun-24-245

好知毘尼，如優婆[^111]離[^112]等。 ^lun-24-246

如是佛弟子，各各有所好。 ^lun-24-247

凡夫人，亦各各有所喜──或有憙婬欲，或有憙瞋恚。 ^lun-24-248

復次，佛知是人多欲、多瞋、多癡。 ^lun-24-249

問曰：何等是多欲[^113]、多瞋、多癡相？ ^lun-24-250

答曰：如《禪經》[^114]中說三毒相，是中應廣說。 ^lun-24-251

知如是相已，多婬欲人不淨法門治，多瞋人慈心法門治，多愚癡人因緣法門治。[^115] ^lun-24-252

如是隨所欲說法，所謂善欲隨心為說，如船順流；惡欲以苦切語教，如以榍出榍[^116]。 ^lun-24-253

是欲智中，佛悉遍知，無能壞，無能勝，是名「第五力」。 ^lun-24-254

「性智力」者，佛知世間種種別異性。 ^lun-24-255

性名積習，相從性生，欲隨性作行；或時從欲為性，習欲成性。 ^lun-24-256

性名深[^118]心為事，欲名隨緣起。 ^lun-24-257

是為欲、性分別。 ^lun-24-258

「世間種種別異」者，各各性、多性，無量、不可數，是名「世間別異」。 ^lun-24-259

有二種世間：世界世間，眾生世間。此中但說眾生世間。 ^lun-24-260

佛知眾生如是性、如是欲，從是處來，若成就善根、不善根，可度、不可度，定、不定，必、不必，行何行，生何處，在何地。 ^lun-24-261

復次，佛知是眾生種種性相，所謂隨所趣向，如是處偏多，如是貴，如是深[^119]心事，如是欲，如是業，如是行，如是煩惱，如是禮法，如是定，如是威儀，如是知，如是見，如是憶想分別；爾所結使生，爾所結使未生。隨所著生欲，隨欲染心，隨染心趣向，隨向[^120]貴重，隨貴重常覺觀，（239c）隨覺觀為戲論，隨戲論常念，隨念發行，隨發行作業，隨作業果報。 ^lun-24-262

復次，佛用是種種性智力，知： ^lun-24-263

^（1）^是眾生可度，是不可度； ^lun-24-264

^（2）^是今世可度，是後世可度； ^lun-24-265

^（3）^是即時可度，是異時可度； ^lun-24-266

^（4）^是現前可度，是眼不見可度； ^lun-24-267

^（5）^是人佛能度，是人聲聞能度，是人共可度； ^lun-24-268

^（6）^是人必可度，是人必不可度； ^lun-24-269

^（7）^是人略說可度，是人廣說可度，是人略廣說可度； ^lun-24-270

^\`680\`（8）^是人讚嘆可度，是人折伏可度； ^lun-24-271

^（9）^是人將迎可度，是人棄捨可度； ^lun-24-272

^（10）^是人細法可度，是人麁法可度； ^lun-24-273

^（11）^是人苦切可度，是人軟語可度，是人苦軟可度。 ^lun-24-274

^（12）^是邪見，是正見； ^lun-24-275

^（13）^是著過去，是著未來； ^lun-24-276

^（14）^是著斷滅，是著常； ^lun-24-277

^（15）^是著有見，是著無見； ^lun-24-278

^（16）^是欲生，是厭生； ^lun-24-279

^（17）^是求富貴樂，是著厚邪見； ^lun-24-280

^（18）^是說無因無緣，是說邪因緣，是說正因緣； ^lun-24-281

^（19）^是說無作業，是說邪作業，是說正作業； ^lun-24-282

^（20）^是說不求，是說邪求，是說正求； ^lun-24-283

^（21）^是貴我，是貴五欲，是貴得利，是貴飲食，是貴說戲樂事； ^lun-24-284

^（22）^是樂眾，是樂憒閙，是樂遠離； ^lun-24-285

^（23）^是多行愛，是多行見； ^lun-24-286

^（24）^是好信，是好慧； ^lun-24-287

^（25）^是應守護，是應捨； ^lun-24-288

^（26）^是貴持戒，是貴禪定，是貴智慧； ^lun-24-289

^（27）^是易悟，是講說乃悟； ^lun-24-290

^（28）^是可引導，是句句解； ^lun-24-291

^（29）^是利根，是鈍根，是中根； ^lun-24-292

^（30）^是易出易拔，是難出難拔； ^lun-24-293

^（31）^是畏罪，是重罪； ^lun-24-294

^（32）^是畏生死，是不畏生死； ^lun-24-295

^（33）^是多欲，是多瞋，是多癡； ^lun-24-296

^（34）^是多欲瞋，是多欲癡，是多瞋癡，是多欲瞋癡； ^lun-24-297

^（35）^是薄煩惱，是厚煩惱； ^lun-24-298

^（36）^是少垢，是多垢； ^lun-24-299

^（37）^是覆慧，是衣裓[^121]慧，是廣慧；[^122] ^lun-24-300

^\`681\`（38）^是人善知五眾相、十二入、十八界、十二因緣、是處非是處、苦集滅道；（240a）^（39）^善知入定、出定、住定。 ^lun-24-301

復次，佛知：^（1）^是欲界眾生，是色界、是無色界眾生；^（2）^是地獄、畜生、餓鬼、人、天；^（3）^是卵生、胎生、濕生、化生；^（4）^是有色、是無色；^（5）^是有想、是無想；^（6）^是短命、是長命；^（7）^是但凡夫人未離欲，是凡夫人離下地欲、未離禪欲，如是乃至非有想非無想；^（8）^是向道，是得果，是辟支佛，是諸佛[^123]無礙解脫[^124]。 ^lun-24-302

如是等種種分別五道、四生、三聚[^125]，假名，障，眾、入、界，善根、不善根，諸結使，地，業果，是可度、是不可度，滅、智分別。 ^lun-24-303

以如是等分別，知世間種種別異性，得無礙解脫。 ^lun-24-304

如是等種種別異[^126]，佛悉遍知，無能壞，無能勝，是名「第六力」。 ^lun-24-305

「一切至處道智力」者。 ^lun-24-306

\`682\`有人言：業即是道。所以者何？業因緣故，遍行五道。有業能斷，業能有所至，所謂三聖道分[^127]及無漏思。以是故，諸業是一切至處道。 ^lun-24-307

復次，有人言：五別五智三昧[^128]（丹云：無漏三昧禪五支[^129]）住，一切處利益事辦。 ^lun-24-308

復有人言：第四禪即是。何以故？第四禪一切諸定至處。如諸《經》中說：是善心、定心、不亂心、攝心，皆入第四禪中。 ^lun-24-309

復次，有人言：如身念處即是至處道，是諸道利益之本。 ^lun-24-310

復有人言：一切聖道是，用是聖道得隨意利益。 ^lun-24-311

復有論者言：一切善道，一切惡道，一切聖道，各各知諸道至處。如《毛竪經》[^130]中說。 ^lun-24-312

佛悉遍知，無能壞，無能勝，是名「第七力」。 ^lun-24-313

「宿命智力」者， ^lun-24-314

宿命有三種：有通，有明，有力。 ^lun-24-315

凡夫人但有通，聲聞人亦通亦明，佛亦通亦明亦力。[^131]所以者何？ ^lun-24-316

凡夫人但知宿命所經，不知業因緣相續；以是故，凡夫人但有「通」，無有「明」。 ^lun-24-317

聲聞人知集諦故，了了知業因（240b）緣相續生；以是故，聲聞人亦有「通」，亦有「明」。[^132] ^lun-24-318

若佛弟子，先凡夫人時得宿命智，入見諦道中知集因緣，第八無漏心[^133]得斷見故，「通」變為「明」。所以者何？「明」名見根本。 ^lun-24-319

若佛弟子先得聖道，後宿命智生，亦知集因緣力故，「通」變為「明」。 ^lun-24-320

問曰：若佛本為菩薩時，先得宿命智，諸菩薩離無所有處煩惱，後入聖道故，\`684\`云何佛說「我初夜得初明」[^134]？ ^lun-24-321

答曰：是時非明，若佛在眾中，說我彼時得是明。示眾人言：是明初夜得。 ^lun-24-322

譬如國王未作王時生子，後作王時，人問：「王子何時生？」答言：「王子某時生。」是生時未作王，以今是王故，以彼為王子，言：「王子彼時生。」 ^lun-24-323

佛亦如是，宿命智生，爾時未是「明」，但名「通」；後夜時知集因緣故，「通」變為「明」；後在眾中說言：「我初夜時得是明。」 ^lun-24-324

問曰：「通」、「明」義如是，云何為「力」？ ^lun-24-325

答曰：佛用是明，知己身及眾生，無量無邊世中，宿命因緣所更，種種悉遍知，是為「力」[^135]。 ^lun-24-326

是名「第八力」。 ^lun-24-327

「生死智力」者，佛用天眼，見眾生生死處。 ^lun-24-328

凡夫人用是天眼，極多見四天下。 ^lun-24-329

聲聞人極多傍見小千世界，上下亦遍見。 ^lun-24-330

問曰：大梵王亦能見千世界，有何等異？ ^lun-24-331

答曰：大梵王自於千世界中立則遍見；若在邊立，則不見餘處。 ^lun-24-332

聲聞人則不爾，在所住處，常見千世界。 ^lun-24-333

辟支佛見百千世界。 ^lun-24-334

諸佛見無量無邊諸世界。 ^lun-24-335

凡夫人天眼智，是通而非明，亦如是，但見所有事，不能見隨業因緣受生，如宿命中說。[^136] ^lun-24-336

復次，得天眼人中最第一者阿泥盧豆[^137]，色界四大造色半頭[^138]清淨是天眼。 ^lun-24-337

佛（240c）天眼，四大造色遍頭清淨。是為差別。 ^lun-24-338

復次，聲聞人所住於三昧中得天眼，即所住三昧中能見：若有覺有觀三昧，若無覺有觀三昧，若無覺無觀三昧。 ^lun-24-339

佛隨所入三昧中住，欲見盡見；若依無覺無觀三昧中得天眼，入有覺有觀三昧，若無覺有觀三昧中亦能見。 ^lun-24-340

復次，聲聞人用是天眼見時，所住三昧中，心入餘三昧，天眼則滅。 ^lun-24-341

佛則不爾，心雖入餘三昧，天眼不滅。 ^lun-24-342

是智慧遍知一切眾生生死所趣，無能壞，無能勝，是名「第九力」。 ^lun-24-343

「漏盡智力」者。 ^lun-24-344

問曰：九力智慧分別有差別，漏盡則同，一切聲聞、辟支佛有何等異？ ^lun-24-345

答曰： ^lun-24-346

雖漏盡是同，智慧分別大差別。[^139] ^lun-24-347

聲聞極大力，思惟所斷結，生分、住分、滅分三時斷；佛則不爾，一生分時盡斷。 ^lun-24-348

聲聞人見諦所斷結使──生時斷，思惟所斷──三時滅；佛則見諦所斷、思惟所斷無異。 ^lun-24-349

聲聞人初入聖道時，入時與達時異；佛則一心中亦入亦達，一心中得一切智，一心中壞一切障，一心中得一切佛法。 ^lun-24-350

復次，諸聲聞人有二種解脫：煩惱解脫，法障解脫。[^140] ^lun-24-351

佛有一切煩惱解脫，亦有一切法障解脫。[^141] ^lun-24-352

佛自然得智慧，諸聲聞人隨教道行得。 ^lun-24-353

復有人言：若佛以智慧斷一切眾生煩惱，其智亦不鈍[^142]不減。譬如熱鐵丸，著少綿上，雖燒此綿而火熱勢不減[^143]；佛智慧亦如是，燒一切煩惱，智力亦不減。 ^lun-24-354

復次，聲聞但知自盡漏；諸佛自知盡漏，亦知盡他人漏，如《淨經》[^144]中說。 ^lun-24-355

復次，佛獨知眾生心中分別有九十八使[^145]、一百九十六纏[^146]，除佛，無有知者。 ^lun-24-356

\`687\`佛亦獨知（241a）苦法智、苦比智中斷爾所結使性，乃至道比智亦如是；思惟所斷九解脫道中亦爾。 ^lun-24-357

佛悉遍知一切眾生如是事；聲聞若少知少說，皆隨佛語。 ^lun-24-358

佛如是漏盡智慧力勢，無能壞，無能勝，是名「第十力」。 ^lun-24-359

問曰：是十力何者最勝？ ^lun-24-360

答曰： ^lun-24-361

各各於自事中大，如水能漬[^147]，火能燒，各自有力。 ^lun-24-362

有人言：初力為大，能攝十力故。 ^lun-24-363

或言：漏盡力大，事辦、得涅槃故。 ^lun-24-364

論者言：是十力皆以無礙解脫為根本、無礙解脫為增上。 ^lun-24-365

問曰：若是十力獨是佛事，弟子今世無人能得，佛何以故說？ ^lun-24-366

答曰： ^lun-24-367

斷人十力中疑故，無智人令心決定堅牢[^149]故，令四眾歡喜，言：「我等大師獨有如是力，不與一切眾生共。」 ^lun-24-368

又諸外道輩言：「憍曇氏沙門常寂靜處住，智慧縮沒。」 ^lun-24-369

以是故，發至誠言：「我十種智力、[^150]四無所畏，安立具足；在大眾中，說具足[^151]智慧，教化眾生，如師子吼，轉梵輪，一切外道及天世人無能轉者。」為止是謗故，說是十力。 ^lun-24-370

問曰：好人法，一事智慧尚不應自讚，何況無我、無所著人而自讚十力？如說：「自讚、自毀、讚他、毀他，如是四種[^152]，智者不行！」[^153] ^lun-24-371

\`688\`答曰： ^lun-24-372

佛雖無我、無所著，有無量力，大悲為度眾生故，但說十力，不為自讚。 ^lun-24-373

譬如好賈客導師，見諸惡賊誑[^154]諸賈客，示以非道；導師愍念故，語諸[^155]賈客：「我是實語人，汝莫隨誑惑者！」 ^lun-24-374

又如諸弊醫等誑諸病人，良醫愍之，語眾病者：「我有良藥[^156]能除汝病，莫信欺誑以自苦困！」 ^lun-24-375

復次，佛功德深遠，若佛（241b）不自說，無有知者；為眾生少[^157]說，所益甚多。以是故，佛自說是十力。 ^lun-24-376

復次，有可度者必應為說，所應說中次第應說十力；若不說，彼不得度，是故自說。 ^lun-24-377

譬如日月出時，不作是念：「我照天下，當有名稱！」日月既出，必自有名。 ^lun-24-378

佛亦如是，不自念為有名稱故自說功德。佛清淨語言說法，光明破眾生愚闇，自然有大名稱。 ^lun-24-379

以是故，佛自說十力等諸功德，無有失。 ^lun-24-380

「力」名能有所辦。 ^lun-24-381

用是十種力增益智慧故，能破論議師。 ^lun-24-382

用是十種力增益智慧故，能好說法。 ^lun-24-383

用是十種力增益智慧故，能摧伏不順。 ^lun-24-384

用是十種力增益智慧故，於諸法中得自在；如大國主於臣民大眾中得自在。 ^lun-24-385

是為以聲聞法略說十力義。[^158] ^lun-24-386

---

[^1]: 《摩訶般若波羅蜜經》卷1（大正8，219a17-19）。

[^2]: 三十七品等之大小。（印順法師，《大智度論筆記》［D028］p.278）

[^3]: 相＝想【元】【明】【石】。（大正25，235d，n.8）

[^4]: 六年苦行。（印順法師，《大智度論筆記》［C008］p.197）

[^5]: 呵＝可【宮】。（大正25，235d，n.9）

[^6]: ┌六波羅密（菩薩所應用） ┌是聲聞法，為化它、過它而學

┌應具足 ┴三十七品至三無漏根────┴是菩薩法，不捨眾，與空智合故

勸學之別 ┴應　學────十力以上───────是佛法（是佛菩薩法）

（印順法師，《大智度論筆記》〔F011〕p.337）

[^7]: 《大正藏》原作「已」，今依《法集要頌經》作「己」（大正4，780a27）。

《法集要頌經》卷1：「一切皆懼死，莫不畏刀杖，恕己可為喻，勿殺勿行杖。」（大正4，780a26-27）

恕己：2.謂擴充自己的仁愛之心。（《漢語大詞典》（七）p.507）

[^8]: 參見《法集要頌經》卷1：「一切皆懼死，莫不畏刀杖，恕己可為喻，勿殺勿行杖。」（大正4，780a26-27）

《大般涅槃經》卷10：「一切畏刀杖，無不愛壽命，恕己可為喻，勿殺勿行杖。」（大正12，426c26-27）

參見Lamotte（1970, p.1513, n.2）：Udānavarga, V, v.19（p.144）;
Dhammapada（巴利《法句經》）, v.130。

[^9]: 無色界無身。（印順法師，《大智度論筆記》〔A059〕p.100）

[^10]: 參見《大智度論》卷19（大正25，197c8-198a9），卷24（大正25，235b）。

[^11]: 以＝已【明】。（大正25，235d，n.10）

[^12]: 參見《摩訶般若波羅蜜經》卷1〈1
序品〉：「佛告舍利弗：菩薩摩訶薩以不住法住般若波羅蜜中，以無所捨法應具足檀那波羅蜜，施者、受者及財物不可得故；罪不罪不可得故，應具足尸羅波羅蜜；心不動故，應具足羼提波羅蜜；身心精進不懈怠故，應具足毘梨耶波羅蜜；不亂不味故，應具足禪那波羅蜜；於一切法不著故，應具足般若波羅蜜。菩薩摩訶薩以不住法住般若波羅蜜中，不生故，應具足四念處、四正懃、四如意足、五根、五力、七覺分、八聖道分，空三昧、無相三昧、無作三昧，四禪、四無量心、四無色定、八背捨、八勝處、九次第定、十一切處，九相------脹相、壞相、血塗相、膿爛相、青相、噉相、散相、骨相、燒相，念佛、念法、念僧、念戒、念捨、念天、念入出息、念死，十想------無常想、苦想、無我想、食不淨想、一切世間不可樂想、死想、不淨想、斷想、離欲想、盡想，十一智------法智、比智、他心智、世智、苦智、集智、滅智、道智、盡智、無生智、如實智，三三昧------有覺有觀三昧、無覺有觀三昧、無覺無觀三昧，三根------未知欲知根、知根、知已根。

舍利弗！菩薩摩訶薩欲遍知佛十力、四無所畏、四無閡智、十八不共法、大慈大悲，當習行般若波羅蜜；菩薩摩訶薩欲具足道慧，當習行般若波羅蜜；菩薩摩訶薩欲以道慧具足道種慧，當習行般若波羅蜜；欲以道種慧具足一切智，當習行般若波羅蜜；欲以一切智具足一切種智，當習行般若波羅蜜；欲以一切種智斷煩惱習，當習行般若波羅蜜。舍利弗！菩薩摩訶薩應如是學般若波羅蜜。」（大正8，218c21-219a26）

[^13]: 大小差別：有量、無量，總相知、遍知。（印順法師，《大智度論筆記》［D009］p.251）

[^14]: 二種醫。（印順法師，《大智度論筆記》［J033］p.522）

[^15]: 若＝或【宋】【元】【明】【宮】。（大正25，235d，n.11）

[^16]: 參見Lamotte（1970, p.1513,
n.2）：《雜阿含經》卷15（389經）（大正2，105a24-b19）。

[^17]: 受＋（法）【宋】【宮】。（大正25，235d，n.16）

[^18]: （果）＋報【元】【明】。（大正25，235d，n.17）

[^19]: 心＝視【石】。（大正25，236d，n.2）

[^20]: 慧智＝智慧【元】【明】。（大正25，235d，n.3）

[^21]: 自覺（煩惱睡）、覺它。（印順法師，《大智度論筆記》［D024］p.273）

[^22]: 名＝言【宋】【元】【宮】。（大正25，235d，n.4）

[^23]: 如風、如地、如水、如火。（印順法師，《大智度論筆記》［D024］p.271）

案：筆記中「如水」，《大智度論》並未談及。

[^24]: 處住＝住處【宋】【元】【明】【宮】。（大正25，236d，n.5）

[^25]: 殖＝植【宋】【元】【明】【宮】。（大正25，236d，n.6）

[^26]: 估＝賈【元】【明】。（大正25，236d，n.7）

[^27]: 佛力無量，度人故說十力。（印順法師，《大智度論筆記》［C001］p.178）

[^28]: 盡漏＝漏盡【宋】【元】【明】【宮】【石】。（大正25，237d，n.2）

[^29]: 參見Lamotte（1970, p.1524, n.1）：Majjhima（巴利《中部》）, III,
pp.64-67; Aṅguttara（巴利《增支部》）, I,
pp.26-30；《中阿含經》卷47（181經）《多界經》（大正1，723c28-724b28）。

[^30]: 《多性經》「是處、非處」。（印順法師，《大智度論筆記》〔H007〕p.394）

[^31]: 怨＝惡【宋】【元】【明】【宮】。（大正25，237d，n.4）

[^32]: 受樂＝愛【宋】【宮】。（大正25，237d，n.5）

[^33]: 《大正藏》原作「聲間」，今依《高麗藏》作「聲聞」（第14冊，619a19）。

[^34]: 參見Lamotte（1970, p.1525,
n.1）：Vibhaṅga（巴利《分別論》），pp.335-338。

另參見《阿毘達磨順正理論》卷75（大正29，746a22-c15）。

[^35]: 五＝九【石】。（大正25，237d，n.7）

[^36]: （1）參見《十住毘婆沙論》卷1：「如得初果者：如人得須陀洹道，善閉三惡道門，見法、入法、得法，住堅牢法不可傾動，究竟至涅槃；斷見諦所斷法故，心大歡喜，設使睡眠、嬾惰不至二十九有。」（大正26，25c24-27）

（2）釋雲公撰，慧琳再刪補，《一切經音義》卷25：「二十五有：四洲、四惡趣，及以六欲天、無想、梵、淨居、四空及四禪也。」（大正54，468b16）

（3）李師政奉陽城公教撰，《法門名義集》卷1：「二十五有：四惡趣（為四），四天下天（并前為八），六欲天（并前為十四），梵天（并前為十五），無想天（并前十六），五淨居天（并前十七），初禪、二禪、三禪、四禪等（并前合二十一），無色界四天，是名二十五有。」（大正54，204a22-25）

[^37]: 參見《阿闍世王問五逆經》卷1：「有五逆罪，若族姓子族姓女為是五不救罪者，必入地獄不疑。云何為五？謂殺父、殺母、害阿羅漢、鬪亂眾僧、起惡意於如來所。」（大正14，775c11-14）

《虛空藏菩薩經》卷1：「一者、殺母，二者、害父，三者、殺阿羅漢，四者、破和合僧，五者、出佛身血。如是五無間罪，若犯一者，是則名為犯根本罪。」（大正13，651c28-652a2）

[^38]: 參見《四分律》卷59：「有五種黃門：生黃門、形殘黃門、妬黃門、變黃門、半月黃門，是為五種黃門。」（大正22，1003b13-15）

《四分律》卷35：「佛言：黃門於我法中無所長益，不得與出家、受具足戒；若已出家、受具足戒，應滅擯。是中黃門者，生黃門、犍黃門、妬黃門、變黃門、半月黃門。生者，生已來黃門；犍者，生已，都截去，作黃門；妬者，見他行婬已，有婬心起；變者，與他行婬時，失男根，變為黃門；半月者，半月能男，半月不能男。」（大正22，812c3-10）

[^39]: 參見《大寶積經》卷112〈34
普明菩薩會〉：「云何比丘如犬逐塊？譬如有人以塊擲犬，犬即捨人而往逐之。如是，迦葉！有沙門、婆羅門怖畏好色、聲、香、味、觸故，住空閑處，獨無等侶，離眾憒閙，身離五欲而心不捨。是人有時或念好色、聲、香、味、觸，貪心樂著而不觀內，不知云何當得離色、聲、香、味、觸？以不知故，有時來入城邑聚落，在人眾中，還為好色、聲、香、味、觸五欲所縛。以空閑處持俗戒故，死得生天；又為天上五欲所縛，從天上沒，亦不得脫於四惡道──地獄、餓鬼、畜生、阿修羅道。是名比丘如犬逐塊。」（大正11，635c25-636a6）

[^40]: 欝多羅越人即北俱盧洲人。

[^41]: 《大毘婆沙論》卷115：「三障，謂煩惱障、業障、異熟障。問：『何故作此論』？答：『為欲分別契經義故』。如契經說：『若諸有情成就六法，雖聞如來所證所說法毘奈耶，而不堪任遠塵離垢、於諸法中生淨法眼。何等為六？一、煩惱障，二、業障，三、異熟障，四、不信，五、不樂，六、惡慧。』雖說成就如是六法，而未廣辯，亦未曾說。」（大正27，599b15-21）

[^42]: 《大正藏》原作「經」，今依《高麗藏》作「輕」（第14冊，619b6）。

[^43]: 法喜亦＝善法【宋】【元】【明】【宮】。（大正25，237d，n.9）

[^44]: 參見《增壹阿含經》卷47〈49放牛品〉：「若有眾生修行慈心解脫，廣布其義，與人演說，當獲此十一果報。云何為十一？臥安、覺安、不見惡夢、天護、人愛、不毒、不兵、水、火、盜賊終不侵抂、若身壞命終生梵天上是謂。比丘！能行慈心，獲此十一之福。」（大正2，806a18-23）

[^45]: 印順法師，《寶積經講記》，p.87：「轉輪聖王，是統一天下，以正法化世的仁王。據說，隨轉輪王所出的世界，就有七寶出現。七寶是：軍事領袖的主兵臣寶；理財專家的主藏臣寶；化洽宮內的女寶（王后）。象寶、馬寶，是快速的交通工具。珠寶是夜光珠，在黑夜中照明軍營。輪寶是圓形武器，從千里萬里外飛來，威力驚人，見了都無條件的降伏，輪王以此七寶，統一天下。」

[^46]: 〔若眼〕－【宋】【元】【明】【宮】。（大正25，237d，n.13）

[^47]: 眼＝眠【石】。（大正25，237d，n.14）。

[^48]: 眼能＝眠若【宋】【元】【明】【宮】，＝眠能【石】。（大正25，237d，n.15）

[^49]: 增＝憎【宋】【元】【明】【宮】。（大正25，237d，n.16）

[^50]: 五識之相［可從反面得知］。（印順法師，《大智度論筆記》［D002］p.239）

[^51]: （若有...無記）二十四字＝（鼻識、舌識有隱沒無記，若有無覺無觀，若增益諸根，皆無是處）二十四字【元】【明】【石】。（大正25，237d，n.17）

[^52]: 《俱舍論》卷13〈4
分別業品〉：「欲界中定無有覆無記表業，但應說言：彼經唯據餘心所間因等起說，故見斷心雖能為轉，而於欲界定無有覆無記表業。」（大正29，72a22-25）

[^53]: （受心）＋行【元】【明】【石】。（大正25，237d，n.18）

[^54]: 參見Lamotte（1970, p.1526,
n.3）：《菩薩本生鬘論》卷4（大正3，343c23-344b28）；《大莊嚴論經》卷10（大正4，311b24-312b13）；《賢愚經》卷4（大正4，376b2-380a10）。

[^55]: 七業。（印順法師，《大智度論筆記》［C011］p.202）

[^56]: （1）《瑜伽師地論》卷49：「若有諸業已作、已增、已滅，名為過去；若有諸業非是已作、已增、已滅，亦非正作，而是當作，名為未來；若有諸業非是已作、已增、已滅，而是正作、正造、正為，名為現在。如是諸業品類差別。復有三種，所謂身業、語業、意業。」（大正30，569b13-17）

（2）業，三處攝。（印順法師，《大智度論筆記》［C011］p.202）

[^57]: 相＝用【宋】【元】【明】【宮】。（大正25，237d，n.22）

[^58]: 參見Lamotte（1970, p.1528,
n.1）：關於善、不善、無記，參見《大毘婆沙論》卷51（大正27，263a-c）。

[^59]: 參見《中阿含經》卷44（171經）《分別大業經》：「若故作樂業，作已成者，當受樂報；若故作苦業，作已成者，當受苦報；若故作不苦不樂業，作已成者，當受不苦不樂報。」（大正1，707a14-16）

[^60]: 參見《大方廣佛華嚴經》卷26〈22
十地品〉：「知世間業、出世間業差別相，現報相、生報相、後報相。」（大正9，568a29-b1）

《阿毘曇八犍度論》卷15：「三行現法報、生報、後報，樂報、苦報、不苦不樂報。」（大正26，841b20-21）

參見Lamotte（1970, p.1528, n.3）：Aṅguttara（巴利《增支部》）,
III, p.415; Majjhima（巴利《中部》）, III, pp.214-215。

[^61]: 參見《中阿含經》卷3（15經）《思經》：「世尊告諸比丘：若有故作業，我說彼必受其報，或現世受，或後世受。若不故作業，我說此不必受報。於中身故作三業，不善，與苦果，受於苦報；口有四業、意有三業，不善，與苦果，受於苦報。」（大正1，437b26-c1）

[^62]: （福）＋人【宋】【元】【明】【宮】。（大正25，237d，n.23）

[^63]: 技＝伎【宋】【宮】。（大正25，237d，n.25）

[^64]: 好＝醜【宋】【元】【明】【宮】。（大正25，237d，n.26）

[^65]: 醜＝好【宋】【元】【明】【宮】。（大正25，237d，n.27）

[^66]: （1）目連不能救。（印順法師，《大智度論筆記》［I026］p.437）

琉璃王殺七萬二千得道人，無量五戒人目連不得救。（印順法師，《大智度論筆記》〔H025〕p.418）

（2）參見《增壹阿含經》卷26〈34
等見品〉（大正2，691a28-b16）；《法句譬喻經》卷2〈17
惡行品〉（大正4，591a5-b5）；《出曜經》卷11〈9
行品〉（大正4，669c1-16）；《佛說琉璃王經》卷1（大正14，784b14-28）；《五分律》卷21（大正22，141b5-20）。

[^67]: 拘羅＝抅盧【石】。（大正25，238d，n.1）

[^68]: （1）薄拘羅殺不能死。（印順法師，《大智度論筆記》［G002］p.379）

（2）參見Lamotte（1970, p.1530,
n.2）：《經律異相》卷37〈薄拘羅持一戒得五不死報〉（大正53，201a1-9）。

（3）《付法藏因緣傳》卷3（大正50，308a23-b23）。

[^69]: 葉＝業【宋】【元】【明】【宮】。（大正25，238d，n.3）

[^70]: 羅婆＝婆羅【石】。（大正25，238d，n.4）

[^71]: 弗迦羅婆王池生蓮花事。（印順法師，《大智度論筆記》〔G002〕p.379）

[^72]: 自然戒，參見《十誦律》卷56：「佛世尊自然無師得具足戒。」（大正23，410a7）

[^73]: 七善道戒。（印順法師，《大智度論筆記》［J034］p.522）

[^74]: 自然戒、心生戒、口言戒、一行戒、少分戒、多分戒、滿分戒、一日戒、七善道戒、十戒、具足戒、定共戒。（印順法師，《大智度論筆記》〔A034〕p.65）

參見Lamotte（1970, p.1532,
n.1）：《四分戒本疏卷第一．第二．第三》卷1：「以小乘分齊，羅漢梵行已立，自然戒淨，故更不從他受戒。」（大正85，568b15-16）

《摩訶般若波羅蜜經》卷23：「無相尸羅波羅蜜，具足戒，不缺不破，不雜不著，聖人所讚無漏戒，入八聖道分。住是戒中，持一切戒，所謂名字戒、自然戒、律儀戒。」（大正8，390b10-13）

[^75]: 善業＝業善【宋】【元】【明】【宮】。（大正25，238d，n.8）

[^76]: 善＋（法）【石】。（大正25，238d，n.9）

[^77]: 諸業自在，隨逐不捨，得緣則生。（印順法師，《大智度論筆記》〔C011〕p.203）

[^78]: （1）業如工畫師。（印順法師，《大智度論筆記》〔C011〕p.203）

（2）參見Lamotte（1970, p.1534, n.3）：Saṃyutta（巴利《相應部》）,
II, pp.101-102; III, p.152;《正法念處經》卷5（大正17，23b18-c2）。

[^79]: 業＋（善法將養）【元】【明】。（大正25，238d，n.13）

[^80]: （若人......惡報）十九字＝（若人以正行御業、善法將養，還與好報；若以邪行御業、不善將養，還與惡報）二十九字【石】。（大正25，238d，n.11）

[^81]: 分別業報。（印順法師，《大智度論筆記》［G002］p.379）

[^82]: 參見Lamotte（1970, p.1534, n.4）：Majjhima（巴利《中部》）, III,
pp.207-215；《中阿含經》卷44（171經）《分別大業經》（大正1，706b12-708c28）。

《分別業報經》。（印順法師，《大智度論筆記》［I009］p.428）

[^83]: 參見Lamotte（1970, p.1535, n.1）：Majjhima（巴利《中部》）, III,
pp.214-215。

[^84]: 盡＝量【宮】。（大正25，238d，n.16）

[^85]: （1）故＝無能勝【明】。（大正25，238d，n.17）

（2）無能壞無能勝是力。（印順法師，《大智度論筆記》［C001］p.178）

[^86]: 佐助＝法禪【宋】【宮】。（大正25，238d，n.19）

[^87]: 八解脫。（印順法師，《大智度論筆記》［J034］p.522）

[^88]: 參見《大智度論》卷21（大正25，215a7-216a3）。

[^89]: 三昧解脫禪＝解脫【元】【明】【石】。（大正25，238d，n.23）

[^90]: 掉＝桃【石】。（大正25，238d，n.25）

[^91]: 轉治、不轉治。（印順法師，《大智度論筆記》［A057］p.98）

另參見智者大師，《釋禪波羅蜜次第法門》卷4（大正46，503c28-504b8）。

[^92]: 羸瘦非定時，多人非定處。（印順法師，《大智度論筆記》［A057］p.98）

[^93]: 失，是禪住，是禪增益，是禪＝為失故，是禪為住故，是禪為增益故，是禪為達【元】【明】【石】。（大正25，238d，n.27）

[^94]: 參見Lamotte（1970, p.1540, n.1）：Saṃyutta（巴利《相應部》）,
III, p.272。

[^95]: 三根。（印順法師，《大智度論筆記》［C021］p.223）

[^96]: 於＝作【宮】。（大正25，239d，n.1）

[^97]: （1）參見《增壹阿含經》卷31〈38 力品〉（大正2，719b20-722c22）。

（2）參見Lamotte（1970, p.1542,
n.1）：《別譯雜阿含經》卷1（16經）（大正2，378b17-379a2）；《雜阿含經》卷37（1077經）（大正2，280c18-281c2）；Majjhima（巴利《中部》）,
II, pp.97-105。

（3）《大唐西域記》卷6：「善施長者宅側有大窣堵波，是鴦窶利摩羅（唐言指鬘；舊曰央掘摩羅，訛也）捨邪之處。鴦窶利摩羅者，室羅伐悉底之凶人也，作害生靈，為暴城國；殺人取指，冠首為鬘；將欲害母以充指數，世尊悲愍方行導化。遙見世尊，竊自喜曰：『我今生天必矣！先師有教，遺言在茲：害佛、殺母，當生梵天。』謂其母曰：『老！今且止，先當害彼大沙門。』尋即杖劍，往逆世尊。如來於是徐行而退，凶人指鬘疾驅不逮。世尊謂曰：『何守鄙志，捨善本，激惡源！』時指鬘聞誨，悟所行非，因即歸命，求入法中；精勤不怠，證羅漢果。」（大正51，899a21-b3）

[^98]: （1）《翻譯名義集》：「莎〔先戈〕伽陀，或云槃陀伽；此示小路邊生，又翻繼道，以其弟生繼於路邊，故名繼道。」（大正54，1065a15-16）

（2）參見Lamotte（1970, p.1543,
n.1）：《大毘婆沙論》卷180（大正27，902a-c）；《法句譬喻經》卷2（大正4，588c28-589b14）；《佛五百弟子自說本起經》〈21
朱利般特品〉（大正4，197c15-198a3）；《根本說一切有部毗奈耶》卷31（大正23，795a-798a）；《根本說一切有部毘奈耶藥事》卷17（大正24，85b21-c16）。

[^99]: 梨＝利【宮】。（大正25，239d，n.3）

[^100]: 參見《增壹阿含經》卷31〈38 力品〉（大正2，719b20-722c22）。

[^101]: 比丘得四禪謂得四果墮阿鼻。（印順法師，《大智度論筆記》［I015］p.431）

四禪比丘自謂四果致墮。（印順法師，《大智度論筆記》〔H025〕p.418）

[^102]: 彌陀羅難陀好五欲，提婆達好名聞，須彌剎多羅財利，耶舍出家，跋迦利信，羅睺羅持戒，施跋羅（佛姑甘露女所生）好施，摩訶迦葉好頭陀，隸跋多坐禪，舍利弗智慧，阿難多聞，優婆離知毘尼。（印順法師，《大智度論筆記》〔H025〕p.419）

[^103]: 參見《增壹阿含經》卷9（大正2，591b-592c）。

[^104]: 彌＝那【石】。（大正25，239d，n.5）

[^105]: 須彌剎多羅（梵Sunakṣatra，巴Sunakkhatta）──又名善星、須那呵多、須那剎多羅。意譯又作善宿。

參見《大智度論》卷100：「佛有惡弟子須那剎多羅等，有少因緣故作弟子，欲於佛所取射法，佛不為說；於是反戒言：我非佛弟子。」（大正25，755a12-15）

[^106]: （1）參見《五分律》卷15：「爾時世間有六阿羅漢，復有長者子，名曰耶舍，本性賢善，厭離世間，喜樂聞法。」（大正22，105a25-26）

（2）參見Lamotte（1970, p.1545,
n.3）：《根本說一切有部毘奈耶破僧事》卷6（大正24，128c13-129c24）；《四分律》卷32（大正22，789b5-791a5）；《過去現在因果經》卷4（大正3，645a21-28）；《佛所行讚》卷4（大正4，30c-31a）；《出曜經》卷29（大正4，769a6-23）。

[^107]: 參見Lamotte（1970, p.1546,
n.1）：關於跋迦利（Vakkali）的事蹟，見《雜阿含經》卷47（1265經）（大正2，346b6-347b14）；《增壹阿含經》卷19（大正2，642b29-643a23）；Saṃyutta（巴利《相應部》）,
III, pp.119-124。

[^108]: 施＝陀【宋】【元】【明】【宮】。（大正25，239d，n.6）

[^109]: 參見Lamotte（1970, p.1546, n.2）：Aṅguttara（巴利《增支部》）,
I, p.24。

[^110]: 參見Lamotte（1970, p.1547, n.2）：Aṅguttara（巴利《增支部》）,
I, p.24。

[^111]: 婆＝波【元】【明】。（大正25，239d，n.9）

[^112]: 憂波利：優波利。（印順法師，《大智度論筆記》［I044］p.451）

[^113]: 欲＝婬【宋】【元】【明】【宮】。（大正25，239d，n.11）

[^114]: （1）禪經。（印順法師，《大智度論筆記》［I008］p.427）

（2）參見《坐襌三昧經》卷上（大正15，271a-273a）。

[^115]: 不淨治貪欲，慈心治瞋恚，因緣治邪見。（印順法師，《大智度論筆記》［D021］p.266）

[^116]: （1）參見Lamotte（1970, p.1548,
n.1）：《攝大乘論》卷下（大正31，127a29）；《攝大乘論釋》卷11：「論曰：如以楔出楔方便故。釋曰：如世間欲破木，先用細楔，後用麁楔；觀行人破煩惱亦爾，先用劣道，次用中道，後用勝道。」（大正31，235b6-8）；《解深密經》卷3：「如有人以其細楔出於麁楔；如是菩薩依此以楔出楔方便遣內相故，一切隨順雜染分相皆悉除遣。」（大正16，702b10-13）；《攝大乘論本》卷3（大正3，146c18）；《攝大乘論釋》卷8（大正31，427b11-15）。

（2）楔（ㄒㄧㄝ）：3.楔子。一端平厚一端扁銳的竹，木片，多用以插入榫縫或空隙中，起固定或堵塞作用。（《漢語大詞典》（四）p.1145）

[^117]: 性、欲：從性生欲，習欲成性；性名染心為事，欲名隨緣起。（印順法師，《大智度論筆記》〔D021〕p.266）

[^118]: 深＝染【宋】【元】【明】【宮】。（大正25，239d，n.12）

[^119]: 深＝染【宋】【元】【明】【宮】。（大正25，239d，n.15）

[^120]: （趣）＋向【宋】【元】【明】【宮】。（大正25，239d，n.16）

[^121]: （1）衣裓＝略【元】【明】【石】。（大正25，239d，n.17）

（2）《一切經音義》卷27：「衣裓（《說文》，宗廟奏戒衣，從衣戒聲。《玉篇》衣部，古來反，戒也。相傳從衣戒，孤得反，襟也，今時女人衣前裓是也；天衣類同，未詳字所出也）。」（大正54，486a6-7）

[^122]: 參見《阿毘達磨集異門足論》卷4〈4
三法品〉：「三補特伽羅者，一者、覆慧補特伽羅，二者、膝慧補特伽羅，三者、廣慧補特伽羅。

云何覆慧補特伽羅？答：如世尊說：苾芻當知，世有一類補特伽羅，為聽法故苾芻前坐。苾芻哀愍為說法要，開示初善中善後善，文義巧妙，純一圓滿，清白梵行。彼在法座，於所說法初中後分皆不能知；從座起已，於所說法，初中後分亦不能了。所以者何？彼都無慧，猶如覆器、亦如覆瓶，雖多溉水，竟無受入。如是一類補特伽羅，為聽法故苾芻前坐，廣說乃至彼都無慧，是名覆慧補特伽羅。

問：何故名覆慧補特伽羅？答：彼有是慧，在法座時，於所說法初中後分，雖皆欲知，而無慧故皆不能知。彼有是慧，從座起已，於所說法初中後分，雖皆欲了，而無慧故亦不能了，故名覆慧補特伽羅。

云何膝慧補特伽羅？答：如世尊說：苾芻當知，世有一類補特伽羅，為聽法故苾芻前坐，苾芻哀愍為說法要，開示初善中善後善，文義巧妙，純一圓滿，清白梵行。彼在法座，於所說法初中後分，雖皆能知；而從座起，於所說法初中後分皆不能了，先雖領受而後忘失；譬如有人得妙飲食，置於膝上，以失念故，欻從座起，皆悉墜落。如是一類補特伽羅，為聽法故苾芻前坐，廣說乃至而後忘失，是名膝慧補特伽羅。

問：何故名膝慧補特伽羅？答：彼有是慧，在法座時，於所說法初中後分，隨所欲知，以有慧故雖皆能知；彼有是慧，而從座起，於所說法初中後分雖皆欲了，而無慧故皆不能了；先雖領受，而後忘失，故名膝慧補特伽羅。

云何廣慧補特伽羅？答：如世尊說：苾芻當知，世有一類補特伽羅，為聽法故苾芻前坐。苾芻哀愍為說法要，開示初善中善後善，文義巧妙，純一圓滿，清白梵行。彼在法座，於所說法初中後分皆悉能知；從座起已，於所說法初中後分亦悉能了，復能善知所說義趣；如剎帝利女、或婆羅門女、或長者女、或居士女，清水沐浴，妙香塗身，梳剪髮爪，瑩飾眉面，服鮮淨衣，著諸纓絡，以環釧等而自莊嚴，唯少花鬘未冠其首。有諸尊者持妙花鬘，謂嗢鉢羅、瞻博迦等，隨其所好而授與之。諸女爾時歡喜踊躍，恭敬受取冠在頂上，深心愛翫，終無遺失。如是一類補特伽羅，為聽法故苾芻前坐，乃至善知所說義趣，是名廣慧補特伽羅。

問：何故名廣慧補特伽羅？答：彼有是慧，在法座時，於所說法初中後分隨所欲知，以有慧故皆悉能知；彼有是慧，從座起已，於所說法初中後分隨所欲了，以有慧故亦悉能了，復能善知所說義趣，故名廣慧補特伽羅。」（大正26，379c29-380b18）

[^123]: 佛＋（得）【石】。（大正25，240d，n.2）

[^124]: 〔無礙解脫〕－【宋】【元】【明】【宮】。（大正25，240d，n.3）

[^125]: 三聚：正定聚、邪定聚、不定聚。

[^126]: 〔得無......異〕十二字－【石】。（大正25，240d，n.4）

[^127]: 參見Lamotte（1970, p.1553, n.2）：三聖道分：戒、定、慧。

[^128]: （1）《大智度論》卷28：「復有五支三昧、五智三昧等，是名諸三昧。」（大正25，268b8-9）

（2）《阿毘曇毘婆沙論》卷16：「如來有五聖智三昧，此亦是是處非處力。五智者：法智、比智、道智、盡智、無生智。」（大正28，121b27-28）

（3）《成實論》卷12：「經中說五聖枝三昧，謂喜、樂、清淨心、明相、觀相。喜是初禪、二禪，喜相同故，名為一枝；第三禪以離喜樂別為一枝；第四禪中清淨心名第三枝，依此三枝能生明相、觀相，是明相與觀相為因，能壞裂五陰，觀五陰空故名觀相，能至泥洹故名為聖。問曰：經中說聖五智三昧，何者是耶？答曰：佛自說：行者作是念：我此三昧聖清淨──是名初智；此三昧非凡夫所近，是智者所讚──是第二智；此三昧寂滅妙離故得──是第三智；此三昧現在樂，後得樂報──是第四智；此三昧，我一心入、一心出──是第五智。佛示定中亦有智慧，非但繫心；行者修習定時，若生煩惱，於中生智，除此煩惱，欲令三昧為聖清淨，是名初智。聖清淨者，謂非凡夫所近，是智者所讚。非凡夫者，謂諸聖人以得智故，不名凡夫。此智能破假名，是第二智。薄諸煩惱，貪等煩惱滅，故名寂滅；寂滅故妙；離諸煩惱故得名為離，得此皆是離欲道，是第三智。隨證煩惱斷，得安隱寂滅，離熱樂故名現樂、後樂──現樂名離煩惱樂，後樂謂泥洹樂，是第四智。行者常行無相心，故常一心出入，是第五智。是故若未生此第五智者，應生；若生，即得三昧果。」（大正32，337c24-338a18）

（4）《長阿含經》卷9《十上經》：「云何五生法？謂賢聖五智定：一者、修三昧現樂後樂，生內外智；二者、賢聖無愛，生內外智；三者、諸佛賢聖之所修行，生內外智；四者、猗寂滅相，獨而無侶而生內外智；五者、於三昧一心入、一心起，生內外智。」（大正1，53c23-28）

（5）另參見《大毘婆沙論》卷31（大正27，160c23-29）。

[^129]: 支＝枝【石】。（大正25，240d，n.6）

[^130]: （1）《毛竪經》。（印順法師，《大智度論筆記》〔H007〕p.395）

（2）參見Lamotte（1970, p.1554, n.1）：Majjhima（巴利《中部》）,
I,
pp.68-83；《雜阿含經》卷26（684經）（大正2，186b26-187b7）；《增壹阿含經》卷23（大正2，670c2-672b3）；《增壹阿含經》卷42（大正2，776b14-777a15）；《增壹阿含經》卷48（大正2，811a29-812b14）；《身毛喜豎經》（大正17，591c-600b）；《信解智力經》（大正17，747a-748c）。

[^131]: 宿命通明力（凡夫、聲聞、佛之差別）。（印順法師，《大智度論筆記》〔F011〕p.338）

[^132]: （1）《大智度論》卷26：「如宿命智力中說：聲聞、辟支佛念宿命，極多八萬劫，於廣有減，亦於見諦道中不能念念分別；佛於念念中皆分別三相。佛心無有一法而不念者，以是故獨佛有念無減。」（大正25，250b4-8）

（2）《大智度論》卷2：「云何名明行具足？宿命、天眼、漏盡，名為三明。問曰：神通、明有何等異？答曰：直知過去宿命事，是名通；知過去因緣行業，是名明。直知死此生彼，是名通；知行因緣際會不失，是名明。直盡結使不知更生不生，是名通；若知漏盡更不復生，是名明。是三明，大阿羅漢、大辟支佛所得。問曰：若爾者，與佛有何等異？答曰：彼雖得三明，明不滿足；佛悉滿足，是為異。問曰：云何不滿？云何滿？答曰：諸阿羅漢、辟支佛宿命智，知自身及他人亦不能遍，有阿羅漢知一世，或二世、三世、十、百、千、萬劫，乃至八萬劫，過是以往，不能復知，是故不滿；天眼明，未來世亦如是。佛一念中，生、住、滅時，諸結使分生時，如是住時，如是滅時，如是苦法忍、苦法智中所斷結使悉覺了，知如是結使解脫，得爾所有為法解脫，得爾所無為法解脫，乃至道比忍見諦道十五心中。諸聲聞、辟支佛所不覺知，時少疾故。如是知過去眾生因緣漏盡，未來、現在亦如是，是故名佛明行具足。行名身口業，唯佛身口業具足，餘皆有失，是名明行具足。」（大正25，71c14-72a10）

[^133]: 第八無漏心：集類智。

[^134]: 參見Lamotte（1970, p.1556, n.2）：Majjhima（巴利《中部》）, I,
p.22, p.248；《增壹阿含經》卷23〈31
增上品〉（大正2，666b22-c20）；《四分律》卷31（大正22，781b5-c11）；《根本說一切有部毘奈耶破僧事》卷5（大正24，124a9-b7）。

[^135]: 力＋（無能壞無能勝）【明】。（大正25，240d，n.9）

[^136]: 《大智度論》卷24（大正25，240a27-28），另參見卷2（大正25，71c15-72a10）。

[^137]: （1）豆＝頭【石】。（大正25，240d，n.10）

（2）阿泥盧豆（Aniruddha）：又譯為阿那律、阿難律、阿泥律陀、阿泥律陀、阿泥盧豆、阿尼婁陀等，或作意譯不滅、無滅、如意，為佛十大弟子之一。

（3）《增壹阿含經》卷3〈4
弟子品〉：「天眼第一，見十方域，所謂阿那律比丘是。」（大正2，557b9-10）

[^138]: 阿那律半頭天眼。（印順法師，《大智度論筆記》〔H025〕p.419）

（1）［宋］法雲編，《翻譯名義集》卷6：「因是修禪，得四大淨色半頭而見。謂之半頭者，昔神悟云：齊眉上半，如瑠璃明徹；此違《楞嚴》，明前不明後。南屏云：前之半頭見大千界，但見於前，不見于後；今謂此解違──《淨名疏》云：那律修禪，得四大清淨，造色半頭天眼，從頭上半皆得見色，觀三千大千世界，如庵摩勒果。若三藏佛，得全頭天眼。」（大正54，1161c20-26）

（2）《維摩經疏卷第三•第六》卷3：「那律聞之，遂勤修天眼，半頭見物，徹見三千世界，如觀掌中菴摩勒果；雖得天眼，不與無相智慧合行。」（大正85，390c22-25）

[^139]: 參見Lamotte（1970,
p.1559，n.1）：《大毘婆沙論》卷143：「何故名具知根？答：已知而知，已現觀而現觀；不斷無智，先已斷故，名具知根。問：若如是者，三乘無學皆是具知，何故世尊獨名為佛？答：能初覺故、能遍覺故、能別覺故，說名為佛；聲聞、獨覺不能初覺、不能遍覺、不能別覺，故不名佛。」（大正27，735b2-9）；《大毘婆沙論》卷31（大正27，162b-c）；《佛地經論》卷5（大正26，312b3-c5）；《優婆塞戒經》（大正24，1038a-c）。

[^140]: （1）聲聞二種解脫。（印順法師，《大智度論筆記》［J034］p.522）

（2）參見Lamotte（1970, p.1561,
n.1）：《實相般若波羅蜜經》：「爾時世尊說此法門已，告金剛手菩薩言：金剛手！若有人得聞此一切法自性清淨實相般若波羅蜜法門，一經於耳，是人所有煩惱障、業障、法障、極重諸罪，皆自消滅；乃至菩提，不生惡道。」（大正8，776b4-7）

[^141]: 佛二障解脫。（印順法師，《大智度論筆記》〔J034〕p.523）

[^142]: 鈍＝耗【元】【明】。（大正25，240d，n.12）

[^143]: 減＝滅【宋】【宮】。（大正25，240d，n.13）

[^144]: 參見《佛說文殊師利淨律經》（大正14，450b16-18），《清淨毘尼方廣經》（大正24，1077c7-8），《寂調音所問經》（大正24，1083b1-3）。

關於《淨經》之考證，參見Lamotte（1970, p.1562, n.1）。

[^145]: 參見《阿毘達磨大毘婆沙論》卷46（大正27，237b-238a）。

[^146]: 《十住毘婆沙論》卷16：「煩惱、煩惱垢者，使所攝名為煩惱，纏所攝名為垢。使所攝煩惱者，貪、瞋、慢、無明、身見、邊見、見取、戒取、邪見、疑；是十根本，隨三界見諦、思惟所斷分別故，名九十八使。非使所攝者，不信、無慚、無愧、諂曲、戲、侮、堅、執、懈怠、退沒、睡眠、佷、戾、慳、嫉、憍、不忍、食不知足；亦以三界見諦、思惟所斷分別故，有一百九十六纏垢。」（大正26，108b28-c6）

[^147]: 漬＝淨【石】。（大正25，241d，n.2）

[^148]: 參見《大智度論》卷24（大正25，236a）。

[^149]: 牢＝固【石】。（大正25，241d，n.3）

[^150]: 十種智力。（印順法師，《大智度論筆記》［J001］p.488）

[^151]: 具足＝真【宋】【元】【明】【宮】。（大正25，241d，n.4）

[^152]: ［唐］湛然述，《法華文句記》卷9：「《大論》云：自讚、自毀、讚他、毀他，如是四法，智者不為。何以故？自讚者，是貢幻人；自毀者，是妖惑人；讚他者，是諂佞人；毀他者，是讒賊人。智者應以四悉籌量而護自他。」（大正34，322a16-19）

[^153]: 自讚自毀。（印順法師，《大智度論筆記》［H019］p.414）

[^154]: 誑＝語【宋】【宮】。（大正25，241d，n.5）

[^155]: 諸＝眾【石】。（大正25，241d，n.7）

[^156]: 《大正藏》原作「良樂」，今依《高麗藏》作「良藥」（第14冊，625a4）。

[^157]: 少＝所【宋】【元】【明】【宮】。（大正25，241d，n.8）

[^158]: （1）釋力，聲聞說。（印順法師，《大智度論筆記》［C001］p.179）

（2）摩訶衍說十力，參見《大智度論》卷25（大正25，245c16-246a13）。