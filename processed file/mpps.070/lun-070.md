釋曰： ^lun-070-1

佛悉知一切眾生所作所行、六十二邪見等諸邪見、九十八結使等諸煩惱，（546b）是故說：「佛知眾生心心數法出、沒、屈、申。」 ^lun-070-2

在家者為愛等諸煩惱所沒名為「沒」，九十六種邪見出家者名「出」[^20]。 ^lun-070-3

復次，常著世樂，故名為「沒」；或知無常，怖畏，求道，故名「出」。 ^lun-070-4

復次，受九十六種道法，不能得正道故，還沒在世間。 ^lun-070-5

「屈」者不離欲界，「申」者離欲界。 ^lun-070-6

色界離、不離，亦如是。 ^lun-070-7

如人立清池上見魚──^（1）^或有常在水中，^（2）^或有暫出還沒，^（3）^或有出觀四方，^（4）^或有出欲渡者近岸還沒。[^21] ^lun-070-8

佛亦如是，以佛眼觀十方六道眾生── ^lun-070-9

^（1）^有常著五欲，諸煩惱覆心，不求出者； ^lun-070-10

^（2）^或有好心，能布施、能持戒，而以邪疑覆心故還沒； ^lun-070-11

^（3）^有人出五欲，能得煖法、頂法等，觀四諦，未得實[^22]法故還沒； ^lun-070-12

^（4）^有人離五欲乃至無所有處，不得涅槃故還沒。 ^lun-070-13

何等是出、沒、屈、申相？ ^lun-070-14

此中佛說，所謂「神及世間常」。 ^lun-070-15

「^神」者，凡夫人憶想分別，隨我心取相故計有神。 ^lun-070-16

外道說神有二種：一者、常，二者、無常。 ^lun-070-17

若計「^神常」者，常修福德，後受果報故，或由行道故，神得解脫。 ^lun-070-18

若謂「^神無常」者，為今世名利故有所作。 ^lun-070-19

「^常無常」者，有人謂：神有二種：一者、細微常住，二者、現有所作。 ^lun-070-20

現有所作者，身死時無常。 ^lun-070-21

細神是常。 ^lun-070-22

有人言：^神非常非無常。 ^lun-070-23

「常」、「無常」中，俱有過──若神無常，即無罪福；若[^23]常，亦無罪福。 ^lun-070-24

何以故？若常，則苦樂不異；譬如虛空，雨不能濕、風日不能乾。 ^lun-070-25

若無常，則苦樂變異；譬如風雨，在牛皮中則爛壞。 ^lun-070-26

以我心故，說必有神，但非常非無常。 ^lun-070-27

佛言：「四種邪見，皆緣五眾，但於五眾謬計為神。」 ^lun-070-28

「^神及世間」者。 ^lun-070-29

「世間」（546c）有三種：一者、五眾世間，二者、眾生世間，三者、國土世間。[^24] ^lun-070-30

此中說二種世間──五眾世間、國土世間；眾生世間即是神。 ^lun-070-31

於世間相中，亦有四種邪見。 ^lun-070-32

問曰：神從本已來無故應錯；世間是有，云何同神邪見？ ^lun-070-33

答曰： ^lun-070-34

但破於世間起常無常相，不破世間；譬如無目人得蛇以為瓔珞，有目人語是蛇，非是瓔珞。 ^lun-070-35

佛破世間常顛倒，不破世間。[^25]何以故？現見無常故。 ^lun-070-36

亦不得言「無常」[^26]，罪福不失故，因過去事有所作故。 ^lun-070-37

常無常，二俱有過故； ^lun-070-38

非常非無常，著世間過故。 ^lun-070-39

「^世間有邊」者。 ^lun-070-40

有人求世間根本，不得其始；不得其始，則無中、無後；若無初、中、後，則無世間。是故世間應有始──「始」即是「邊」。 ^lun-070-41

得禪者，宿命智力，乃見八萬劫事，過是已往，不復能知，但見身始中陰識，而自思惟：「此識不應無因無緣，必應有因緣，宿命智所不能知。」但憶想分別： ^lun-070-42

有法名「世性」[^27]，非五情所知，極微細故。 ^lun-070-43

於世性中初生覺──「覺」即是「中陰識」。 ^lun-070-44

從覺生我。 ^lun-070-45

從我生五種微塵──所謂色、聲、香、味、觸。 ^lun-070-46

從聲微塵生空[^28]大，從聲、觸生風大，從色、聲、觸生火大，從色、聲、觸、味生水大，從色、聲、觸、味、香生地大。 ^lun-070-47

從空生耳根，從風生身根，從火生眼根，從水生舌根，從地生鼻根。 ^lun-070-48

如是等漸漸從細至麁。 ^lun-070-49

「世性」者，從世性已來至麁，從麁轉細，還至世性。 ^lun-070-50

譬如泥丸中具有瓶、瓫等性，以泥為瓶，破瓶為瓫，如是轉變，都無所失；世性亦如是，轉變為麁。 ^lun-070-51

世性是常法，無所從來。 ^lun-070-52

如《僧佉經》廣說「世性」。 ^lun-070-53

復次，（547a）有人說：世間初邊名「微塵」。 ^lun-070-54

`1987`微塵，常法，不可破、不可燒、不可爛、不可壞，以微細故；但待罪福因緣和合故有身──若天、若地獄等；以無父母故，罪福因緣盡則散壞。 ^lun-070-55

有人以「自然」為世界始，貧富、貴賤，非願行所得。 ^lun-070-56

有人言：「天主」即是世界始，造作吉凶禍福、天地萬物；此法滅時，天還攝取。 ^lun-070-57

如是邪因，是世界邊。 ^lun-070-58

有人說：眾生世世受苦樂盡，自到邊；譬如山上投縷丸，縷盡自止。受罪受福，會歸於盡，精進、懈怠無異。 ^lun-070-59

有人說：國土世間，八方有邊，唯上、下無邊。 ^lun-070-60

有人說：下至十八地獄，上至有頂──上下有邊；八方無邊。 ^lun-070-61

如是種種說「世界邊」。 ^lun-070-62

有人說：眾生世間有邊。如說：神在體中，如芥子、如米，或言一寸。大人則神大，小人則神小。 ^lun-070-63

說神是色法、有分，故言「神有邊」。 ^lun-070-64

「^無邊」者。 ^lun-070-65

有人說：神遍滿虛空，無處不有，得身處能覺苦樂。是名「神無邊」。 ^lun-070-66

有人言：國土世間無始。若有始，則無因緣，後亦無窮，常受身，是則破涅槃。是名「無邊」。 ^lun-070-67

復次，說國土世間，十方無邊。 ^lun-070-68

如是等，說「神世間、國土世間無邊」。 ^lun-070-69

「有邊」者。 ^lun-070-70

`1988`有人言：神世間無邊，國土世間有邊。 ^lun-070-71

或言：神世間有邊，國土世間無邊；如上說「神是色故」。 ^lun-070-72

或言：上下有邊，八方無邊。 ^lun-070-73

如是總上二法，名為「^有邊無邊」。 ^lun-070-74

「^世間非有邊非無邊」者，有人見「世間有邊」有過、「無邊」亦有過，故不說「有邊」、不說「無邊」，著「非有邊非無邊」以為世間實。 ^lun-070-75

「^神即是身」者，有人言：身即是神。 ^lun-070-76

所以者何？分折[^29]此身，求神不可得故。復次，受好醜苦樂皆（547b）是身。 ^lun-070-77

是故言「身即是神」。 ^lun-070-78

「^身異神異」者，有人言：神微細，五情所不得，亦非凡夫人所見；攝心清淨，得禪定人，乃能得見。是故言「身異神異」。 ^lun-070-79

復次，若「身即是神」，身滅、神亦滅──是邪見。 ^lun-070-80

說「身異神異」，身滅、神常在──是邊見。 ^lun-070-81

「^死後有如去」者。 ^lun-070-82

問曰：先說「常無常」等，即是「後世或有或無」，今何以別說「如去」四句？ ^lun-070-83

答曰：上總說「一切世間常非常」，「後世有無」事要故別說。 ^lun-070-84

「如去」者，如人來此間生，去至後世亦如是。 ^lun-070-85

有人言：先世無所從來，滅亦^無所去。 ^lun-070-86

有人言：身、神和合為人；死後，神去、身不去。是名「^如去不如去」。 ^lun-070-87

「^非有如去非無如去」者，見「去」、「不去」有失故，說「非去非不去」。是人不能捨神，而著「非去非不去」。 ^lun-070-88

如是諸邪見煩惱等，是名「心出、沒、屈、伸」。所以者何？邪見者種種道求出不得故，欲出而沒。 ^lun-070-89

邪見力多難解，故說常、無常等十四事。 ^lun-070-90

外道雖復種種憶想分別，佛言：「皆緣五眾、依止五眾，無神、無常。」 ^lun-070-91

佛知五眾空、無相、無作、無戲論，但知五眾如，不如凡夫虛誑顛倒見。 ^lun-070-92

如五眾如，一切法如亦如是。 ^lun-070-93

何以故？二法攝一切法，所謂有為、無為──五眾是有為法，五眾如即是無為法。[^30] ^lun-070-94

觀察、籌量、思惟五眾能行六波羅蜜，是故說：「五眾如即是一切法如，一切法如即是六波羅蜜如。」 ^lun-070-95

行六波羅蜜菩薩求實道，觀五眾無常、空，生三十七品、八背捨、九次第等──是聲聞道；知已直過，行十八空、十力等諸佛法；皆正觀五眾、五眾如，無分別故，皆是一切諸法如。[^31]是故說：「善法如即是不善法（547c）如，不善法如即是善法如。」 ^lun-070-96

世間、出世間法亦如是。 ^lun-070-97

是以行者不得著善法[^32]，乃至阿耨多羅三藐三菩提，佛如相亦如是，皆是一如相，不二不別。所以者何？求諸法實，到畢竟空，無復異。 ^lun-070-98

如是等諸法如，佛因般若波羅蜜得，是故言：「般若波羅蜜能生諸佛、能示世間相。」 ^lun-070-99

須菩提歎未曾有，白佛言：世尊！一切諸法如甚深，隨順不相違。三世十方諸佛如，即是諸法如；解是諸法如故，為眾生種種說法。 ^lun-070-100

是甚深如，難解難信； ^lun-070-101

阿鞞跋致菩薩入法位受記者，能信； ^lun-070-102

「具足正見人」者，三道人； ^lun-070-103

漏盡阿羅漢，不受一切法故，能信。 ^lun-070-104

`1990`其有信者，近阿鞞跋致故，皆攝在阿鞞跋致[^33]中，故不別說。 ^lun-070-105

佛語須菩提：「一切法無盡故，是如無盡。」 ^lun-070-106

如無盡故，得聖道者能信。 ^lun-070-107

無為法中差別故有須陀洹諸道，[^34]聞自所得法故能信；凡夫人著虛誑顛倒法故不能信。 ^lun-070-108

佛告須菩提：「諸佛得是諸法如故，名為如來，名為一切智人，能教眾生令至涅槃。」[^35] ^lun-070-109

`1991`〈釋問相品第四十九[^36]〉[^37] ^lun-070-110

（大正25，547c21-552c15） ^lun-070-111

 ^lun-070-112

問曰：上處處已說「空、無相、無作乃至無起[^52]、無所有[^53]是般若相」，[^54]今諸天子何以復問「何等是般若相」？ ^lun-070-113

答曰： ^lun-070-114

佛雖處處說般若波羅蜜──或說空等、或說有、或說果報[^55]、或說罪福[^56]，[^57]不定故，是以今問「何者定是般若相」。 ^lun-070-115

復次，是般若波羅蜜如幻化，如似可得，而無定相可取，唯諸佛能正遍知其相；諸天子雖有利智，不能了知故問。 ^lun-070-116

復次，有人言：是諸天子有後來者，不聞，故問。 ^lun-070-117

佛答諸天子：「空等是般若波羅蜜相。」 ^lun-070-118

^(1)^「空相」者，內外空等諸空。 ^lun-070-119

^(2)^若諸法空者，即是無有男女、長短、好醜等相，是名「無相相」。 ^lun-070-120

^(3)^若空、無相，不復生願著後世身，是名「無作相」。 ^lun-070-121

三解脫門是初入般若波羅蜜相，三乘共有。 ^lun-070-122

^(5)^不生不滅、^(6)^不垢不淨、^(9)^無所依止、^(10)^虛空等，是般若波羅蜜深相。 ^lun-070-123

`1995`上三解脫門中^(2)^「無相」──無男女等外相； ^lun-070-124

^(7)^「無所有」下^(8)^「無相相」──無一切法相。 ^lun-070-125

空雖是一，人根有利鈍、（548c）入有深淺故，差別說空。[^58] ^lun-070-126

「無生無滅」等論議，如先說。[^59] ^lun-070-127

佛知天子必有如是念：「若般若波羅蜜空、無所有、如虛空相，云何可說？若說，即是有相。」 ^lun-070-128

諸天子以佛威德大故，不敢致難，是故佛自為說：「佛憐愍眾生，以世諦故說空等諸相，非以第一義諦。」 ^lun-070-129

若以第一義故，應難；以世諦故說，則不應難。[^60] ^lun-070-130

復次，雖說「空」，不以著心取相，不示法若是、若非，一切法同一相、無分別，是故復了了說，所謂「無所有」、「如虛空相」。 ^lun-070-131

無有一法不入此相者，是故說「一切世間無能破壞」。 ^lun-070-132

何以故？ ^lun-070-133

「^一切世間天、人、阿修羅即是相故。」 ^lun-070-134

若異法相違，則有可破；如水能滅火，火不自滅火。 ^lun-070-135

口言如實欲破者，竟不能破，何況不實者？譬如盲人蹈踐珍寶，口言非珍寶，竟[^61]不能令非珍寶。 ^lun-070-136

此中佛更說：般若波羅蜜畢竟空無相故，「相不能破相」。 ^lun-070-137

復次，有人言：「^相不能破相」者，有法能解散，諸法和合，竟無所破、無所失；如斧析薪，分分解散，竟無所失。 ^lun-070-138

復次，諸法無定相，如樹，根、莖、枝、葉和合故名為樹，樹無定相故無所破。 ^lun-070-139

如是等，名為「相不能破相」。 ^lun-070-140

問曰：色等諸法非覺故，可不[^62]相知；心數法是知相，云何言「不知」？ ^lun-070-141

答曰：此中以實相故，不說如凡夫人虛妄知。 ^lun-070-142

是智慧，有為法故，因緣和合生，虛妄法不能實有所知，是故捨，入無餘涅槃。 ^lun-070-143

若智慧知常、無常乃至空、寂滅等，上來已廣破，滅、無所有。[^63] ^lun-070-144

若如是者，云何當有知？ ^lun-070-145

以是故「相不知相」。 ^lun-070-146

「^相不能知無相」者，內雖有智慧，外空故無法（549a）可知；外無緣云何智慧生？是故言「相不能知無相」。譬如刀雖利，不能破空。 ^lun-070-147

「^無相不能知相」者，有人言：內智慧無定相，外所緣法有定相，心隨緣而生，是故說「無相不應知相」。譬如無刀，雖有物，無刀可斫。 ^lun-070-148

「^是相、是無相、相無相皆不可得」者。 ^lun-070-149

「相」不入「相」。何以故？先有相故。 ^lun-070-150

「相」不入「無相」。何以故？相無入處故。 ^lun-070-151

離是「相」、「無相」，更無處可入。 ^lun-070-152

復次，「相」、「所相」法不定故，因「所相」故有「相」。所以者何？ ^lun-070-153

若先有「相」，無「所相」者則無「相」，無所因故。 ^lun-070-154

若先有「所相」而無「相」者，云何有「所相」？無所因待故。 ^lun-070-155

復次，「相」以「所相」不定，「相」或時作「所相」，「所相」或時是「相」。 ^lun-070-156

`1997`是故「相」不定、不實故，「所相」亦無；若「所相」不定、不實故，「相」亦無。 ^lun-070-157

是故說「是相、是無相、是相無相不可得」。[^64] ^lun-070-158

如先說空等諸相是實。何以故？ ^lun-070-159

是相非五眾所作，非六波羅蜜乃至一切種智所作。 ^lun-070-160

是相，無為故，無法可作，亦無若人若非人能作。 ^lun-070-161

「人」者，菩薩、諸佛等；「非人」者，諸天等。 ^lun-070-162

是相畢竟空故，非有漏非無漏，非世間非出世間。 ^lun-070-163

先雖說無為相，但破有為故說無為，無為亦無定相。[^65] ^lun-070-164

`1998`此中佛欲使是事明了，故說譬喻。 ^lun-070-165

聽者作是念：「若無佛則不聞[^66]是相，佛於眾生最上故，應當作是相。」 ^lun-070-166

是故佛語諸天：「有佛、無佛，此相常住。佛能知是相，故名為佛。」 ^lun-070-167

爾時，諸天子歡喜，復白佛言：「世尊！是諸相甚深，雖不可取相而可行，能與人無上果報。佛得是相故，於一切法得無礙智。」 ^lun-070-168

若分別諸法有定相，則是有礙智。 ^lun-070-169

「世尊住是諸法實（549b）相中，則通達無礙，能說諸法各各別相──所謂惱壞相是色相，乃至了現[^67]知者是一切種智相。」[^68] ^lun-070-170

佛可其意，為分別諸相。 ^lun-070-171

凡夫所知，諸相各異；佛知[^69]皆是空相──空相即是無相，佛得是無相。 ^lun-070-172

「得」者，是知，[^70]無比遍知故名「得」。 ^lun-070-173

是諸法相，今轉名「般若波羅蜜」故。 ^lun-070-174

`2004`釋曰： ^lun-070-175

般若波羅蜜是諸佛母，是因緣故，諸佛依止般若波羅蜜住。 ^lun-070-176

餘經中說：「諸佛依止（550b）法，以法為師。」[^95] ^lun-070-177

佛此中告須菩提：「法者，即是般若波羅蜜。」 ^lun-070-178

一切不善法中無過邪見，邪見故不識恩分，「我自然應爾。」 ^lun-070-179

知恩者，諸世間善法中最上，能與今世好名聲，後與上妙果報。 ^lun-070-180

是故佛自說知恩、報恩中第一，「我尚知布施、持戒等恩，何況般若波羅蜜！」 ^lun-070-181

復次，諸天子作是念：「般若波羅蜜畢竟空無定相故，或有人不貪不貴。」 ^lun-070-182

是故佛說：「我為三界尊，尚供養般若波羅蜜，何況餘人！」 ^lun-070-183

復有人生疑：「佛於一切世間如虛空無所著，何以故貪是般若波羅蜜，尊重、供養，似如貪著？」 ^lun-070-184

是故佛說：「我無貪心，但分別知諸法好醜、力用多少；知是般若波羅蜜能斷一切戲論、開三乘道、能滅眾苦等，有無量無邊功德，是故讚歎、尊重、供養。」 ^lun-070-185

譬如人行安穩道，免諸患難，常念此道以示於人。 ^lun-070-186

「^佛知作人」者，知他作恩於己[^96]。 ^lun-070-187

餘處說「佛不知作人」，恐人疑，是故說：「佛知一切法無作相。」 ^lun-070-188

知一切法無作相故言「無作人」，不以不知恩分故名「不知作人」。 ^lun-070-189

言「知作人」、「不知作人」，無咎。 ^lun-070-190

爾時，須菩提以畢竟空難：「世尊！若一切法畢竟空故，無知者、無作者，云何般若波羅蜜能生諸佛、能示諸佛世間？」 ^lun-070-191

佛可其問，此中自說因緣：「一切法空、虛誑、無堅固。」 ^lun-070-192

須菩提意：「一切法鈍相，無見、無知，云何般若波羅蜜獨能知見？」 ^lun-070-193

佛意：「一切法非但無知、無見；一切法空、不牢固，無知者、無見者，亦不可得，故不應難。」 ^lun-070-194

復次，一切法無所依止、無繫故，無知者、無見者。 ^lun-070-195

種種門破諸法令空──或破常，行無（550c）常入空；或破實入空；或畢竟盡故入空；或一切法遠離故入空──如是等入空。 ^lun-070-196

今以一切法無住處故，無依止、無繫；無依止故，亦無生滅；以是故即是空。 ^lun-070-197

「不繫」者，一切法實相不繫，出三界。所以者何？三界虛誑故。 ^lun-070-198

是以一切法無知者、無見者，如是「示世間」。 ^lun-070-199

是般若不見色等諸法故「示世間」。 ^lun-070-200

色等法無依止、無繫、虛誑故「不見」。 ^lun-070-201

此中佛自說不見因緣，所謂「不生緣色識，乃至不生緣一切種智識，是名不見色等法。」 ^lun-070-202

問曰：識可不生，色云何不生？ ^lun-070-203

答曰：惱壞相是色，因識故分別知；無識，亦無惱壞相。 ^lun-070-204

復次，一切諸法從因緣和合故生相，無有自性。如有身、識、觸諸緣和合故知地堅相，堅相不離身、識。是故諸法皆由和合生，無有自性。 ^lun-070-205

`2006`「^般若波羅蜜示世間空」者， ^lun-070-206

「世間」名五眾乃至一切種智。 ^lun-070-207

菩薩行般若波羅蜜時，觀是法若大若小、若內若外無不空者，是名「般若波羅蜜示世間空」。 ^lun-070-208

「^佛示世間空」者， ^lun-070-209

或有人疑：「佛愛著法故，說般若波羅蜜示世間空，非是諸法常實相。」 ^lun-070-210

是故佛說：「我非愛法故說。佛知諸法相，本末籌量、思惟、分別，無有法出於空者。我非但讀誦、從他聞故說，我以內心覺、知、思惟、分別故，說示世間空。」 ^lun-070-211

此一段說「示世間空」者，上廣說「離六十二見」等[^97]，今但說「^五眾乃至一切種智」。 ^lun-070-212

時會者謂般若波羅蜜是畢竟空，心想取著，是故說「^不可思議」。 ^lun-070-213

「不可思議」者，畢竟空亦不可得。 ^lun-070-214

「畢竟空」，或名「^離」、或名「^寂滅」。 ^lun-070-215

「^離」名分散，諸法久後無（551a）遺餘，又自離其性。 ^lun-070-216

知畢竟空已，無心數法、無語言故，名「^寂滅」。 ^lun-070-217

^畢竟空等，如先說。[^98] ^lun-070-218

問曰：云何是^獨空？ ^lun-070-219

答曰： ^lun-070-220

十八空皆因緣相待，如內空因內法故名內空；若無內法，則無內空。十八空皆爾。 ^lun-070-221

是獨空無因無待，故名「獨空」。 ^lun-070-222

復次，「獨空」者，如虛空、如、法性、實際、涅槃。 ^lun-070-223

「^示世間非今世相、非後世相」者， ^lun-070-224

有諸外道但說今世，不說後世──是人邪見，墮斷滅中。 ^lun-070-225

有人說今世、後世，言：「今世神入後世。」──是人邪見，墮常中。 ^lun-070-226

般若波羅蜜離二邊，說中道──雖空而不著空故，為說罪福；雖說罪福，不生常邪見，亦於空無礙。 ^lun-070-227

此中佛自說因緣：「此中畢竟空故，云何有今世、後世見──若斷、若常？」 ^lun-070-228

釋曰： ^lun-070-229

須菩提深解般若相，於諸法中無著無礙，心生歡喜，白佛言「世尊！般若波羅蜜為大事故起」等。 ^lun-070-230

「^大事」者，破一切眾生大苦（552a）惱、能與佛無上大法，故名為「大事」。 ^lun-070-231

`2011`「^不可思議」，先已答。[^113] ^lun-070-232

「^不可稱」者，「稱」名智慧；般若定實相甚深極重[^114]，智慧輕薄，是故不能稱[^115]。 ^lun-070-233

又般若多，智慧少，故不能稱。 ^lun-070-234

又般若利益處廣──未成，能與世間果報；成已，與道果報。 ^lun-070-235

又究竟盡知故名「稱」。般若波羅蜜無能稱知──若常若無常、若實若虛、若有若無。 ^lun-070-236

如是等「不可稱」義，應當知。[^116] ^lun-070-237

「^無量事」者， ^lun-070-238

有人言：「稱」即是「量」。 ^lun-070-239

有人言：取相名為「量」，是般若波羅蜜不可取相故「無量」。 ^lun-070-240

又菩薩以四無量心行般若，故名「無量」。 ^lun-070-241

又「量」名智慧；凡夫智慧、二乘智慧、菩薩智慧無能量般若得邊者，名「無量」。[^117] ^lun-070-242

「^無等等」者， ^lun-070-243

「無等」名涅槃；一切有為法無有與涅槃等者。涅槃有三分：聲聞涅槃、辟支佛涅`2012`槃、佛涅槃。[^118]般若能與大乘涅槃，故名「無等等」。 ^lun-070-244

復次，一切眾生無與佛等故，佛名「無等[^119]」；般若波羅蜜利益眾生，令與佛相似，故名「無等等」。 ^lun-070-245

復次，諸佛法第一微妙，無能與等、無能及者、無可為疋[^120]；般若波羅蜜能令眾生得是心故，名「無等等」。 ^lun-070-246

復次，「無等」名諸法實相，諸觀、諸行無能及者，無戲論、無能破壞，故名「無等[^121]」；菩薩得是「無等」，能於眾生中生慈悲心故，名「無等等」。 ^lun-070-247

是名「無等等」義。 ^lun-070-248

須菩提是聲聞人，無一切智，而能說是不可思議般若等故，佛可其所說。 ^lun-070-249

佛自說五事── ^lun-070-250

眾生無量無邊，多於十方恒河沙等世界中微塵；諸佛以十力等法盡欲救濟，是名「大事」。 ^lun-070-251

復有菩薩久得無生法忍，不捨眾生故，不入無餘涅槃。 ^lun-070-252

復次，是菩薩得佛道時，（552b）為眾生故受五事；一者、受諸勞苦，二者、捨寂定樂，三者、與惡人共事，四者、與人接對，五者、入大眾會。[^122] ^lun-070-253

佛深得離欲樂，而為眾生故，甘受是五事等種種疲[^123]苦，如受功德，是為「大事」。 ^lun-070-254

「^不可思議」者，所謂佛法、如來法、自然人法、一切智人法。[^124] ^lun-070-255

「佛法」者，「佛」名為覺，於一切無明睡眠中最初覺，故名為「覺」。 ^lun-070-256

「如來」者，如過去諸佛行六波羅蜜得諸法如相，來至佛道；今佛亦如是道來，如諸佛來，是名「如來」。 ^lun-070-257

「自然人法」者，聲聞人亦有覺、亦有知，而從他聞，是弟子法；是故說「佛是自然人」，不從他聞。 ^lun-070-258

「一切智人法」者，辟支佛亦自然得、不從他聞，而無一切智；是故說「佛一切智人得[^125]」。 ^lun-070-259

是四種法，無有人能思惟稱量，是故名「不可思議」、「不可稱」、「不可量」；更無有法與是法相似者，是故名「無等等」。 ^lun-070-260

須菩提意，恐新學菩薩著是四法，是故白佛言：「但是四法不可思議、無有與等耶？」 ^lun-070-261

佛答：「色等諸法亦不可思議、無稱、無量、無等等。」 ^lun-070-262

佛是中自說因緣：「色等一切法不可得故。」 ^lun-070-263

「^如是，須菩提！諸佛法不可思議」者，是如上事。 ^lun-070-264

「是名不可思議」者，結句。 ^lun-070-265

論者先廣解，佛此中略說：「不可思議，過思議相；過等等相。」[^126] ^lun-070-266

「義趣」，涅槃法不可思議； ^lun-070-267

「名字」，世諦故可思議。 ^lun-070-268

「如虛空不可思議」者，如先品中說「虛空相不可思議」，[^127]是故說「不可思議」；乃至無等等如虛空，虛空無可喻故，名「無等等」。 ^lun-070-269

般若波羅蜜相即是佛法相；不可思議、無量、無稱、無等等，即是佛法相。 ^lun-070-270

「是佛法，一切世間天、人、阿修羅無能思議稱量」者，六道中但說（552c）三道者，三善道眾生尚不能稱量，何況三惡道！ ^lun-070-271

問曰：說是品時，何以故比丘尼、菩薩得道者少？ ^lun-070-272

答曰： ^lun-070-273

此中多讚歎諸佛法，所謂「不可思議、無稱、無量、無等等」，聞者多增益信根故，是故白衣得道者多。 ^lun-070-274

女人雖復信多，智慧少故，得道者亦少。 ^lun-070-275

白衣貪著世事、智慧淺薄、鈍根，不能盡漏。 ^lun-070-276

諸比丘信、慧諸根等，一心求道故，漏盡者多。 ^lun-070-277

比丘尼智慧少故，二十人得漏盡；雖多得初道，數過白衣，不盡漏故，不異白衣，此中不說。 ^lun-070-278

入無生忍法[^128]，甚深難得故少，又以於此法種因緣者少。 ^lun-070-279

「^賢劫中當受記」者。 ^lun-070-280

或有人言：「賢劫中千佛，除四佛[^129]，當與受記。」[^130] ^lun-070-281

或有人言：「釋迦文佛與受記：『於賢劫中，在餘世界作佛。』」 ^lun-070-282

---

[^1]: （大智......十）十七字＝（大智度論卷第七十釋第四十八品下佛母品訖四十九品）二十三字【宋】，＝（大智度論卷第七十釋佛母品第四十八下訖四十九品）二十二字【元】，＝（大智度論卷第七十釋佛母品第四十八之下）十八字【明】，＝（大智度論卷第七十釋第四十八品下佛母品訖四十九品）二十三字【宮】，＝（大智度經論釋第四十七品下，七十訖第四十八品）二十字【聖】，＝（摩訶般若波羅蜜品四十七之餘卷七十）十六字【石】。（大正25，545d，n.10）

[^2]: （諸）＋眾生【聖】【聖乙】【石】。（大正25，545d，n.12）

[^3]: 《大般若波羅蜜多經》卷442〈46 佛母品〉：

^佛言：「善現！一切如來、應、正等覺依深般若波羅蜜多，能如實知彼諸有情出沒屈伸心、心所法，皆依色、受、想、行、識生。善現！如是如來、應、正等覺依深般若波羅蜜多，能如實知彼諸有情心、心所法，若出若沒、若屈若伸，謂諸如來、應、正等覺依深般若波羅蜜多，能如實知彼諸有情出沒屈伸心、心所法。」（大正7，228b15-21）

[^4]: 《大般若波羅蜜多經》卷442〈46
佛母品〉：「或依色執我及世間常，此是諦實，餘皆愚妄。」（大正7，228b21-22）

[^5]: 識＋（神及世間常是事實，餘妄語，是見依色）【元】【明】，識＋（神及）【聖乙】。（大正25，545d，n.17）

[^6]: 《大般若波羅蜜多經》卷442〈46
佛母品〉：「^或依色執命者即身，此是諦實，餘皆愚妄。或依色執命者異身，此是諦實，餘皆愚妄。」（大正7，229a9-11）

[^7]: 印順法師，《如來藏之研究》，pp.13-15：

^作為世尊德號的「如來」，並非佛教特有的術語，而是世俗語言，佛教成立以前，印度文化中的固有名詞。世俗一般及宗教學者，對如來是怎樣解說的呢？如《大智度論》卷55說：「或以佛名名為如來，或以眾生名字名為如來。如先世來，後世亦如是去，是亦名如來，亦名如去，如十四置難中說。......佛名如來者，......從如中來，故名如來。」（大正25，454b-c）

如來，在佛教中是佛的別名，解說為「從如中來」，就是悟入真如而來成佛的（「乘如實道來」）。在一般人，如來是眾生的別名，所以說：「我有種種名，或名眾生、人、天、如來等。」（《中論》卷4（大正30，30a））換言之，如來就是「我」的別名。在釋尊當時的印度宗教界，對於眾生的從生前到死後，從前生到後世，都認為有一生命主體；這一生命自體，一般稱之為我（ātman）。「我」從前世來，又到後世去，在生死中來來去去，生命自體卻是如是如是，沒有變異。如如不變，卻又隨緣而來去，所以也稱「我」為「如來」，也可以說「如去」。

「十四置難」，是釋尊時代，一般宗教界所歡喜論究的十四個問題。這些難問，釋尊一概置而不答，以不加答覆來答覆他們。「十四置難」中，就有如去，如不去，如亦去亦不去，如非去非不去──四問。十四置難，即十四無記，在《阿含經》中，是一再見到的。《大智度論》這樣說：

（1）「何等十四難？......死後有神去後世，無神去後世，亦有神去亦無神去（後世），死後亦非有神去亦非無神去後世。」（《大智度論》卷2（大正25，74c））

（2）「有死後如去，有死後不如去，有死後如去不如去，有死後亦不如去亦不不如去。」（《大智度論》卷7（大正25，110a））

（3）如佛問先尼梵志：「汝見是色如去不？答言：不也。受、想、行、識如去不？答言：不也。色中如去不？答言：不也。受、想、行、識中如去不？答言：不也。離色如去不？答言：不也。離受、想、行、識如去不？答言：不也。汝更見無色、無受、想、行、識如去者不？答言：不也。......梵志本總相為我，佛今一一別問，以是故答佛言不也。」（《大智度論》卷42（大正25，368c））

比對前二則，有沒有「神去」，就是有沒有「如去」。「神」是「我」的舊譯。佛與先尼梵志的問答，出於《阿含經》；《般若經》引佛與先尼梵志的問答，來說明大乘深義。經上問色如與受、想、行、識如的去不去，而龍樹解說為：「梵志本總相為我，佛今一一別問」，可見所問的「如」就是我；「如去」（約從前生來今生，可名「如來」）就是神我的來去。

[^8]: 《大般若波羅蜜多經》卷442〈46
佛母品〉：「^或依色執如來死後有，此是諦實，餘皆愚妄。或依色執如來死後非有，此是諦實，餘皆愚妄。或依色執如來死後亦有亦非有，此是諦實，餘皆愚妄。或依色執如來死後非有非非有，此是諦實，餘皆愚妄。」（大正7，229a19-23）

[^9]: 因＝曰【聖】。（大正25，545d，n.18）

[^10]: 《大般若波羅蜜多經》卷442〈46 佛母品〉：

^佛言：「善現！一切如來、應、正等覺依深般若波羅蜜多，如實知色如真如無變異、無分別、無相狀、無作用、無戲論、無所得，亦如實知受、想、行、識如真如無變異、無分別、無相狀、無作用、無戲論、無所得。善現！如是如來、應、正等覺依深般若波羅蜜多，如實知色，亦如實知受、想、行、識。」（大正7，229b19-25）

[^11]: （是）＋五【元】【明】【聖】【聖乙】。（大正25，545d，n.21）

[^12]: （有漏法）＋無【宋】【元】【明】【宮】。（大正25，546d，n.1）

[^13]: （諸）＋法【宋】【元】【明】【宮】【聖】【聖乙】。（大正25，546d，n.2）

[^14]: 《大般若波羅蜜多經》卷442〈46
佛母品〉：「^復次，善現！五蘊真如即有情真如，有情真如即出沒屈申真如，出沒屈申真如即五蘊真如，五蘊真如即十二處真如，十二處真如即十八界真如，十八界真如即一切法真如，一切法真如即六波羅蜜多真如，六波羅蜜多真如即三十七菩提分法真如，三十七菩提分法真如即十八空真如，......阿羅漢果真如即獨覺菩提真如，獨覺菩提真如即一切菩薩摩訶薩行真如，一切菩薩摩訶薩行真如即諸佛無上正等菩提真如，諸佛無上正等菩提真如即一切如來、應、正等覺真如，一切如來、應、正等覺真如即一切有情真如。

善現！若一切如來、應、正等覺真如，若一切有情真如，若一切法真如無二無二處，是一真如，如是真如無別異故，無壞、無盡，不可分別。」（大正7，229b25-230a1）

[^15]: 《大般若波羅蜜多經》卷442〈46
佛母品〉：「^善現！一切如來、應、正等覺依深般若波羅蜜多，證一切法真如究竟，乃得無上正等菩提，由此故說甚深般若波羅蜜多能生諸佛，是諸佛母，能示諸佛世間實相。善現！如是如來、應、正等覺依深般若波羅蜜多，能如實覺知一切法真如不虛妄性、不變異性。由如實覺真如相，故說名如來、應、正等覺。」（大正7，230a1-8）

[^16]: 另參見《大智度論》卷55〈28 幻人聽法品〉（大正25，450b）。

[^17]: 《大般若波羅蜜多經》卷442〈46 佛母品〉：

^時，具壽善現白佛言：「世尊！甚深般若波羅蜜多所證一切法真如不虛妄性、不變異性，極為甚深難見難覺。世尊！一切如來、應、正等覺皆用一切法真如不虛妄性、不變異性，顯示分別諸佛無上正等菩提。世尊！一切法真如甚深誰能信解？唯有不退位菩薩摩訶薩，及具正見、漏盡阿羅漢，聞佛說此甚深真如能生信解，如來為彼依自所證真如之相顯示分別。」（大正7，230a8-16）

[^18]: 《大般若波羅蜜多經》卷442〈46 佛母品〉：

^佛言：「善現！如是！如是！如汝所說。所以者何？善現！真如無盡是故甚深，唯有如來現等正覺無盡真如。」（大正7，230a16-18）

[^19]: 《大般若波羅蜜多經》卷442〈46 佛母品〉：

^佛言：「善現！證一切法無盡真如。善現！一切如來、應、正等覺證得一切法無盡真如故，獲得無上正等菩提，為諸有情分別顯示一切法真如相，由此故名真實說者。」（大正7，230a22-25）

[^20]: （為）＋出【元】【明】【聖乙】【石】。（大正25，546d，n.8）

[^21]: 參見《中阿含經》卷1（4經）《水喻經》（大正1，424a13-425a13）。

[^22]: 實＋（相）【聖乙】【石】。（大正25，546d，n.12）

[^23]: 若＋（神）【元】【明】【聖乙】。（大正25，546d，n.17）

[^24]: ┌眾生世間

三種世間 ┤住處世間（國土世間）

└五眾世間　　　　　　　　（印順法師，《大智度論筆記》［B013］p.132）

[^25]: 世間非常等：但破顛倒，不破世間。（印順法師，《大智度論筆記》〔E014〕p.310）

[^26]: （1）無無常＝無常【宋】【元】【明】【宮】【聖】。（大正25，546d，n.24）

（2）《大正藏》與《高麗藏》（第14冊，1070a23）原作「無無常」，今依【宋】【元】【明】【宮】【聖】及文義作「無常」。

[^27]: 印順法師，《中國禪宗史》，p.384：「^依數論說：自性（羅什譯為世性。約起用說，名為勝性。約微妙不易知說，名為冥性）為生起一切的根元。」

[^28]: （虛）＋空【宋】【元】【明】【宮】。（大正25，546d，n.26）

[^29]: 〔唐〕澄觀述，《大方廣佛華嚴經隨疏演義鈔》卷45〈22
十無盡藏品〉引《大智度論》「^分折此身」作「^分析此身」（大正36，353a26）。

[^30]: 有為無為互不相離：五眾是有為，五眾如是無為。（印順法師，《大智度論筆記》〔E001〕p.285）

[^31]: 大小說異：大小行異。（印順法師，《大智度論筆記》〔E014〕p.310）

[^32]: 法＋（捨不善法）【宋】【元】【明】【石】，（捨不善界）【聖】【聖乙】。（大正25，547d，n.12）

[^33]: 〔故皆......致〕八字－【宋】【元】【明】【宮】。（大正25，547d，n.14）

[^34]: 無為：賢聖忍此而有差別。（印順法師，《大智度論筆記》〔E005〕p.295）

[^35]: 所證所說唯如。（印順法師，《大智度論筆記》〔E014〕p.310）

[^36]: 九＋（品，問相品）【宮】。（大正25，547d，n.19）

[^37]: （大智度論釋問相品第四十九）十二字＝（摩訶般若波羅蜜品第四十八問相品）十五字【石】，〔大智度論〕－【明】。（大正25，547d，n.18）

[^38]: （1）《放光般若經》卷11〈50 問相品〉：

^「世尊！所說般若波羅蜜者，甚深！甚深！何等是般若波羅蜜相？」

佛告諸天子言：「深般若波羅蜜者，空則是相，無相、無願相，無行之相，無生滅相，無著、無斷相，無所有之空相，無所依相，虛空之相。諸天子！般若波羅蜜甚深如是。」（大正8，77b14-18）

（2）《大般若波羅蜜多經》卷442〈47 示相品〉：

^爾時，佛告諸天眾言：「甚深般若波羅蜜多以空為相，甚深般若波羅蜜多以無相為相，甚深般若波羅蜜多以無願為相，甚深般若波羅蜜多以無造無作為相，甚深般若波羅蜜多以無生無滅為相，甚深般若波羅蜜多以無染無淨為相，甚深般若波羅蜜多以無性無相為相，甚深般若波羅蜜多以無依無住為相，甚深般若波羅蜜多以非斷非常為相，甚深般若波羅蜜多以非一非異為相，甚深般若波羅蜜多以無來無去為相，甚深般若波羅蜜多以虛空為相，甚深般若波羅蜜多有如是等無量諸相。」（大正7，230b1-13）

[^39]: 《大般若波羅蜜多經》卷442〈47
示相品〉：「^諸天當知！如是諸相，一切如來、應、正等覺為欲饒益世間天、人、阿素洛等，依世俗諦以想等想施設言說，不依勝義。」（大正7，230b13-15）

[^40]: 《大般若波羅蜜多經》卷442〈47
示相品〉：「^諸天當知！甚深般若波羅蜜多如是諸相，世間天、人、阿素洛等皆不能壞。」（大正7，230b15-17）

[^41]: 《大般若波羅蜜多經》卷442〈47
示相品〉：「^何以故？世間天、人、阿素洛等皆有相故。諸天當知！諸相不能破壞諸相，諸相不能了知諸相，諸相不能破壞無相，諸相不能了知無相；無相不能破壞諸相，無相不能了知諸相，無相不能破壞無相，無相不能了知無相。何以故？若相、若無相、若相無相皆無所有，能破、能知、所破、所知、破者、知者不可得故。」（大正7，230b17-24）

[^42]: 《大般若波羅蜜多經》卷442〈47
示相品〉：^「諸天當知！如是諸相，非天所作、非非天所作，非人所作、非非人所作；非天所有、非非天所有，非人所有、非非人所有；非有漏、非無漏，非世間、非出世間，非有為、非無為，無所繫屬，不可宣說。」（大正7，230c26-231a1）

[^43]: 《大般若波羅蜜多經》卷442〈47 示相品〉：

「^諸天當知！甚深般若波羅蜜多遠離眾相，不應問言甚深般若波羅蜜多以何為相。汝諸天等於意云何？設有問言虛空何相，如是發問為正問不？」

諸天答言：「不也！世尊！不也！善逝！何以故？虛空無體、無相、無為，不應問故。」

世尊告曰：「甚深般若波羅蜜多亦復如是，不應為問。然諸法相有佛無佛，法界法住，佛於此相如實覺知，故名如來、應、正等覺。」（大正7，231a1-9）

[^44]: （實）＋相【宋】【元】【明】【宮】。（大正25，548d，n.6）

[^45]: 《大般若波羅蜜多經》卷442〈47 示相品〉：

^時，諸天眾俱白佛言：「如來所覺如是諸相，極為甚深，難見難覺。如來現覺如是相故，於一切法無礙智轉。一切如來、應、正等覺住如是相，分別開示甚深般若波羅蜜多，為諸有情集諸法相，方便開示，令於般若波羅蜜多得無礙智。

希有！世尊！甚深般若波羅蜜多是諸如來、應、正等覺常所行處，去、來、今世一切如來、應、正等覺行是處故，證得無上正等菩提，為諸有情分別開示一切法相。謂分別開示色相，分別開示受、想、行、識相；......分別開示一切智相，分別開示道相智、一切相智相。」（大正7，231a10-b28）

[^46]: 《大般若波羅蜜多經》卷443〈47 示相品〉：

^爾時，佛告諸天眾言：「如是！如是！如汝所說。諸天當知！一切法相如來如實覺為無相，謂變礙是色相，如來如實覺為無相；領納是受相，如來如實覺為無相；取像是想相，如來如實覺為無相；造作是行相，如來如實覺為無相；了別是識相，如來如實覺為無相。」（大正7，231c7-12）

[^47]: 《大般若波羅蜜多經》卷443〈47
示相品〉：「^能惠捨是布施波羅蜜多相，如來如實覺為無相；無熱惱是淨戒波羅蜜多相，如來如實覺為無相；不忿恚是安忍波羅蜜多相，如來如實覺為無相；不可屈是精進波羅蜜多相，如來如實覺為無相；無散亂是靜慮波羅蜜多相，如來如實覺為無相；無執著是般若波羅蜜多相，如來如實覺為無相。」（大正7，231c15-22）

[^48]: 《大般若波羅蜜多經》卷443〈47
示相品〉：「^能遠離是空解脫門相，如來如實覺為無相；無取著是無相解脫門相，如來如實覺為無相；無所求是無願解脫門相，如來如實覺為無相。」（大正7，232a3-6）

[^49]: 《大般若波羅蜜多經》卷443〈47
示相品〉：「^難屈伏是如來十力相，如來如實覺為無相；無怯懼是四無所畏相，如來如實覺為無相；無斷絕是四無礙解相，如來如實覺為無相。」（大正7，232a10-13）

[^50]: 《大般若波羅蜜多經》卷443〈47
示相品〉：「^與利樂是大慈相，如來如實覺為無相；拔衰苦是大悲相，如來如實覺為無相；慶善事是大喜相，如來如實覺為無相；棄雜穢是大捨相，如來如實覺為無相。餘絕分是十八佛不共法相，如來如實覺為無相。能嚴飾是相好相，如來如實覺為無相。能憶念是無忘失法相，如來如實覺為無相；無所執是恒住捨性相，如來如實覺為無相；......現等別覺是一切相智相，如來如實覺為無相。」（大正7，232a13-b2）

[^51]: 《大般若波羅蜜多經》卷443〈47
示相品〉：「^諸天當知！一切如來、應、正等覺於如是等一切法相，皆能如實覺為無相，是故我說一切如來、應、正等覺智見無礙無與等者。」（大正7，232b2-5）

[^52]: 《正觀》（6），p.181：《大智度論》卷64〈42
歎淨品〉（大正25，509b22-28）。

[^53]: 《正觀》（6），p.181：《大智度論》卷64〈43
無作實相品〉（大正25，510b19-23）。

[^54]: 《正觀》（6），p.181：《大智度論》卷43（大正25，370a25-b21）、卷54（大正25，444a28-15）、卷55（大正25，454b1-8）。

[^55]: 《正觀》（6），p.181：《大智度論》卷56〈30
顧視品〉（大正25，457a6-460a26）、卷60〈38
挍量法施品〉（大正25，481b19-486a21）。

[^56]: 《正觀》（6），p.181：《大智度論》卷62〈41
信謗品〉（大正25，500c15-501b5）、卷70〈49
問相品〉（大正25，548b29-c2）。

[^57]: ┌或說空

│或說有

佛說般若 ┤或說果報

└或說罪福　　（印順法師，《大智度論筆記》［B018］p.145）

[^58]: ┌空、無相、無作──────────淺────三乘共

般若相 ┴不生滅垢淨，無依止，虛空相────深────大乘不共

（印順法師，《大智度論筆記》［B025］p.161）

[^59]: （1）《正觀》（6），p.181：《大智度論》卷1（大正25，60b19-c6）、卷15（170b29-171b15）、卷17（189b4-24）、卷22（222b27-c16）、卷31（287c6-18）、卷35（319a13-18）、卷52（433c2-9）、卷53（439b1-13）。

（2）另參見《大智度論》卷20（大正25，207b5-15）、卷22（222c5-6）、卷31（292c2-24）、卷35（318a17-22）、卷37（331b17-19）、卷45（385a8-11）、卷46（396b5-6）、卷51（424c3-4）、卷52（434a12-15）、卷53（438c5-6）、卷55（449c13-22）、卷59（479b16-29）、卷60（484b14-15）、卷62（500a5-6）、卷63（508b20-26）、卷64（512a8-12）等。

[^60]: 二諦：建立於世間語言；無俗則無真；二諦皆有。（印順法師，《大智度論筆記》〔E002〕p.286）

[^61]: 竟：6.終於，到底。（《漢語大詞典》（八），p.385）

[^62]: 可不＝不可【元】【明】。（大正25，548d，n.23）

[^63]: 《正觀》（6），p.182：《大智度論》卷42（大正25，365a29-b3）、卷70（大正25，550c24-26）。

[^64]: （1）《中論》卷1〈5 觀六種品〉（大正30，7b16-c10）：

^於無相法中，相則無所相；有相無相中，相則無所住；離有相無相，餘處亦不住。

相法無有故，可相法亦無；可相法無故，相法亦復無；

是故今無相，亦無有可相；離相可相已，更亦無有物。

（2）印順法師，《中觀論頌講記》，pp.126-128：

^於無相法中，相則無所相；有相無相中，相則無所住；離有相無相，餘處亦不住。

一般人的認識中，都覺得相與所相，有能所體相的差別，所以起自性實有的差別執。現在再從所相法難破他的能相。所執的虛空所相法，是有相呢？還是無相？假定說虛空的法體是無相法，上面說過，無相法根本不存在，存在的必然有相。那麼，能相是為所相法作相的，現在所相的虛空既然不可得，在不可得的「無相法中」，無礙性的能「相」，不是沒有「所相」法可以為他作相了嗎？如裝穀物的蔴袋，有一袋袋的所相法在那兒，才可以貼上一號二號的或米或麥或豆的能相條子，作為他的標記。如根本沒有所相的穀物蔴袋，那你一號二號的能相封條，不是無可張貼了嗎？所以，所相的法體，不但不能說他是「有相」──本身已有了相，那還要能相做什麼？並且本來已有了一相，再有一能相的無礙性，也沒有所住處，實有的兩相，是不能並存的。也不能說他是「無相」，無相就等於不存在，不存在的無相法，那能「相」的無礙性也還是「無所住」著的。假定說，所相的法體，不是有相，也不是無相，離有無相，另有個第三者。這也不對！凡有法體的，不是有相，就是無相，所以說「離」開了「有相無相」，更找「不」出一個其「餘」第三者，可為能相的所「住」。

相法無有故，可相法亦無；可相法無故，相法亦復無；

是故今無相，亦無有可相，離相可相已，更亦無有物。

有的以為虛空的法體是常時存在的，不過要離去物質才顯出他的無礙相，這等於承認二者的可離性。不知相法與可相法，是相待共存而不能獨立存在的，虛空與無礙性，那裡可以分離！所以要有無礙性的能相，才有虛空的可相法，假使無礙的能「相法無有」，那「可相」的虛空「法」，也就「無」有。反過來說：要有虛空的可相法，才有無礙性的能相，假使「可相」的虛空「法」是「無」，那麼，能「相」的無礙「法」自然「亦復無」有了。這兩者既然是因緣的存在，就都沒有自性，「是故」，現「今無」有「相」法，也「無有可相」法，「離」了這「相可相」法以外，還有什麼東西是虛空呢？所以說：「更亦無有物」。物，是實有自體的東西。虛空是這樣，其他的一切法，也是這樣。因為一切法，不出相與可相的二法，相可相的二法不可得，一切法也就都沒有自體了。

[^65]: 無為：但破有為說無為，無為無實。（印順法師，《大智度論筆記》〔E005〕p.295）

[^66]: 聞＝應【石】。（大正25，549d，n.3）

[^67]: 了現＝現了【元】【明】【石】，＝現子【聖】。（大正25，549d，n.7）

[^68]: 無礙：空無定相故無礙。（印順法師，《大智度論筆記》〔E009〕p.302）

[^69]: 知＝智【聖】。（大正25，549d，n.8）

[^70]: 知＝智【石】。（大正25，549d，n.10）

[^71]: 住＝行【宋】【宮】【聖】。（大正25，549d，n.12）

[^72]: 《大般若波羅蜜多經》卷443〈47 示相品〉：

^爾時，世尊告具壽善現曰：「善現當知！甚深般若波羅蜜多是諸佛母，甚深般若波羅蜜多能示世間諸法實相，是故如來、應、正等覺依法而住，供養恭敬、尊重讚歎、攝受護持所依住法，此法即是甚深般若波羅蜜多。一切如來、應、正等覺無不依止甚深般若波羅蜜多，供養恭敬、尊重讚歎、攝受護持。何以故？善現！一切如來、應、正等覺，皆因如是甚深般若波羅蜜多而得生長。甚深般若波羅蜜多與諸如來、應、正等覺作所依處，能示世間諸法實相。」（大正7，232b6-16）

[^73]: 《大般若波羅蜜多經》卷443〈47 示相品〉：

^一切如來正等覺者，是知恩者、能報恩者。若有問言：「誰是知恩、能報恩者？」應正答言：「佛是知恩、能報恩者。」問：「何以故？」「一切世間知恩、報恩無過佛故。」（大正7，232b16-22）

[^74]: 《大般若波羅蜜多經》卷443〈47 示相品〉：

^時，具壽善現白佛言：「世尊！云何如來、應、正等覺知恩報恩？」

佛言：「善現！一切如來、應、正等覺乘如是乘、行如是道，來至無上正等菩提；得菩提已，於一切時供養恭敬、尊重讚歎、攝受護持是乘、是道，常無暫廢──此乘此道當知即是甚深般若波羅蜜多。善現！是名如來、應、正等覺知恩報恩。」（大正7，232b19-26）

[^75]: 《大般若波羅蜜多經》卷443〈47
示相品〉：「^復次，善現！一切如來、應、正等覺無不皆依甚深般若波羅蜜多覺一切法皆無作用，以能作者無所有故；一切如來、應、正等覺無不皆依甚深般若波羅蜜多覺一切法無所成辦，以諸形質不可得故。善現！以諸如來、應、正等覺知依如是甚深般若波羅蜜多覺一切法皆無作用、無所成辦，於一切時供養恭敬、尊重讚歎，攝受護持曾無間斷，故名真實知恩報恩。」（大正7，232b26-c5）

[^76]: 《大般若波羅蜜多經》卷443〈47
示相品〉：「^復次，善現！一切如來、應、正等覺無不皆依甚深般若波羅蜜多，於一切法無作、無成、無生智轉，復能知此無轉因緣。是故，應知甚深般若波羅蜜多能生如來、應、正等覺，亦能如實示世間相。」（大正7，232c5-9）

[^77]: 《大般若波羅蜜多經》卷443〈47 示相品〉：

^爾時，具壽善現白佛言：「世尊！如來常說一切法性無生、無起、無知、無見，如何可說甚深般若波羅蜜多能生如來、應、正等覺，能示世間諸法實相？」（大正7，232c10-13）

[^78]: 《大般若波羅蜜多經》卷443〈47 示相品〉：

^佛告善現：「如是！如是！如汝所說。一切如來、應、正等覺說一切法無生、無起、無知、無見。依世俗說甚深般若波羅蜜多能生如來、應、正等覺，亦能如實示世間相。」（大正7，232c13-16）

[^79]: 《大般若波羅蜜多經》卷443〈47 示相品〉：

^時，具壽善現白佛言：「世尊！云何諸法無生、無起、無知、無見？」

佛言：「善現！以一切法空無所有，皆不自在、虛誑不堅故，一切法無生、無起、無知、無見。」（大正7，232c16-20）

[^80]: 《大般若波羅蜜多經》卷443〈47
示相品〉：「^復次，善現！一切法性無所依止，無所繫屬，由此因緣，無生、無起、無知、無見。善現當知！甚深般若波羅蜜多雖生如來、應、正等覺，亦能示現世間實相，而無所生亦無所示。」（大正7，232c20-23）

[^81]: 《大般若波羅蜜多經》卷443〈47
示相品〉：「^善現當知！甚深般若波羅蜜多，不見色故，名示色相；不見受、想、行、識故，名示受、想、行、識相。......不見諸佛無上正等菩提故，名示諸佛無上正等菩提相。不見一切智故，名示一切智相；不見道相智、一切相智故，名示道相智、一切相智相。善現！由如是義，甚深般若波羅蜜多能示世間諸法實相，名如來母能生如來。」（大正7，232c23-233b26）

[^82]: 《大般若波羅蜜多經》卷443〈47 示相品〉：

^爾時，具壽善現白佛言：「世尊！云何如是甚深般若波羅蜜多不見色故，名示色相；不見受、想、行、識故，名示受、想、行、識相？如是乃至不見一切智故，名示一切智相；不見道相智、一切相智故，名示道相智、一切相智相？」（大正7，233b27-c2）

[^83]: 《大般若波羅蜜多經》卷443〈47 示相品〉：

^佛告善現：「甚深般若波羅蜜多，由不緣色而生於識，是為不見色故，名示色相；不緣受、想、行、識而生於識，是為不見受、想、行、識故，名示受、想、行、識相。如是乃至由不緣一切智而生於識，是為不見一切智故，名示一切智相；不緣道相智、一切相智而生於識，是為不見道相智、一切相智故，名示道相智、一切相智相。善現！由如是義，甚深般若波羅蜜多能示世間諸法實相，名如來母能生如來。」（大正7，233c2-11）

[^84]: 《大般若波羅蜜多經》卷443〈47 示相品〉：

^時，具壽善現白佛言：「世尊！云何如是甚深般若波羅蜜多能為如來顯世間空？」

佛言：「善現！甚深般若波羅蜜多能為如來顯色世間空，顯受、想、行、識世間空；......顯一切菩薩摩訶薩行世間空，顯諸佛無上正等菩提世間空；顯一切智世間空，顯道相智、一切相智世間空。善現！由如是義，甚深般若波羅蜜多能示如來世間實相，名如來母能生如來。」（大正7，233c13-234a17）

[^85]: 《大般若波羅蜜多經》卷443〈47
示相品〉：「^復次，善現！一切如來、應、正等覺依深般若波羅蜜多能為世間顯色世間空，顯受、想、行、識世間空，如是乃至顯一切智世間空，顯道相智、一切相智世間空，令諸世間受世間空、想世間空、思世間空、了世間空。善現！由如是義，甚深般若波羅蜜多能示如來、應、正等覺世間實相，名如來母能生如來。」（大正7，234a18-24）

[^86]: 《大般若波羅蜜多經》卷443〈47
示相品〉：「^復次，善現！甚深般若波羅蜜多能使如來、應、正等覺見世間空。見何等世間空？謂見色世間空，見受、想、行、識世間空，如是乃至見一切智世間空，見道相智、一切相智世間空。善現！由如是義，甚深般若波羅蜜多能示如來、應、正等覺世間實相，名如來母能生如來。」（大正7，234a24-b1）

[^87]: 《大般若波羅蜜多經》卷443〈47 示相品〉：

^「復次，善現！甚深般若波羅蜜多能示如來、應、正等覺世間不可思議相，名如來母能示如來世間實相。」

時，具壽善現白佛言：「世尊！云何如是甚深般若波羅蜜多能示如來、應、正等覺世間不可思議相？」

佛言：「善現！甚深般若波羅蜜多能示如來、應、正等覺色世間不可思議相，受、想、行、識世間不可思議相，如是乃至一切智世間不可思議相，道相智、一切相智世間不可思議相。善現！由如是義，甚深般若波羅蜜多能示如來、應、正等覺世間實相，名如來母，能生如來。」（大正7，234b1-12）

[^88]: 《大般若波羅蜜多經》卷443〈47 示相品〉：

^「復次，善現！甚深般若波羅蜜多能示如來、應、正等覺世間自性空相，名如來母，能示如來世間實相。」

時，具壽善現白佛言：「世尊！云何如是甚深般若波羅蜜多能示如來、應、正等覺世間自性空相？」

佛言：「善現！甚深般若波羅蜜多能示如來、應、正等覺色世間自性空相，受、想、行、識世間自性空相，如是乃至一切智世間自性空相，道相智、一切相智世間自性空相。善現！由如是義，甚深般若波羅蜜多能示如來、應、正等覺世間實相，名如來母能生如來。」（大正7，234c23-235a4）

[^89]: 《大正藏》原作「示」，今依《高麗藏》作「云」（第14冊，1075a20）。

[^90]: 《大般若波羅蜜多經》卷443〈47 示相品〉：

^「復次，善現！甚深般若波羅蜜多能示如來、應、正等覺世間無性空相，名如來母，能示如來世間實相。」

時，具壽善現白佛言：「世尊！云何如是甚深般若波羅蜜多能示如來、應、正等覺世間無性空相？」

佛言：「善現！甚深般若波羅蜜多能示如來、應、正等覺色世間無性空相，受、想、行、識世間無性空相，如是乃至一切智世間無性空相，道相智、一切相智世間無性空相。善現！由如是義，甚深般若波羅蜜多能示如來、應、正等覺世間實相，名如來母能生如來。」（大正7，234c13-23）

[^91]: （復次，須菩提！般若波羅蜜示佛世間有法空。云何示佛世間有法空？示五眾世間有法空，乃至一切種智世間有法空。）＋復【聖】。（大正25，550d，n.3）

[^92]: 《大般若波羅蜜多經》卷443〈47 示相品〉：

^「復次，善現！甚深般若波羅蜜多能示如來、應、正等覺世間無性自性空相，名如來母，能示如來世間實相。」

時，具壽善現白佛言：「世尊！云何如是甚深般若波羅蜜多能示如來、應、正等覺世間無性自性空相？」

佛言：「善現！甚深般若波羅蜜多能示如來、應、正等覺色世間無性自性空相，受、想、行、識世間無性自性空相，如是乃至一切智世間無性自性空相，道相智、一切相智世間無性自性空相。善現！由如是義，甚深般若波羅蜜多能示如來、應、正等覺世間實相，名如來母能生如來。」（大正7，235a4-15）

[^93]: 《大般若波羅蜜多經》卷443〈47 示相品〉：

^時，具壽善現白佛言：「世尊！云何如是甚深般若波羅蜜多能示如來、應、正等覺世間純空相？」

佛言：「善現！甚深般若波羅蜜多能示如來、應、正等覺色世間純空相，受、想、行、識世間純空相，如是乃至一切智世間純空相，道相智、一切相智世間純空相。善現！由如是義，甚深般若波羅蜜多能示如來、應、正等覺世間實相，名如來母能生如來。」（大正7，235a17-25）

[^94]: 《大般若波羅蜜多經》卷443〈47
示相品〉：「^復次，善現！甚深般若波羅蜜多能示如來、應、正等覺世間相者，謂令不起此世間想，亦令不起他世間想。所以者何？以一切法皆無所有實不可得，無可依彼起此世間、他世間想。」（大正7，235b6-10）

[^95]: （1）《雜阿含經》卷44（1188經）：

^佛住欝毘羅聚落尼連禪河側菩提樹下，成佛未久。爾時，世尊獨靜思惟，......復作是念：「無有諸天、魔、梵、沙門、婆羅門、天神、世人能於我所戒具足勝、三昧勝、智慧勝、解脫勝、解脫知見勝，令我恭敬宗重，奉事供養，依彼而住者。唯有正法令我自覺，成三藐三佛陀者，我當於彼恭敬宗重，奉事供養，依彼而住。所以者何？過去如來、應、等正覺亦於正法恭敬宗重，奉事供養，依彼而住；諸當來世如來、應、等正覺亦於正法恭敬宗重，奉事供養，依彼而住。」（大正2，321c18-322a7）

（2）另參見《大方便佛報恩經》卷6（大正3，157b12-16）；《佛說自誓三昧經》（大正15，344c24-25）；《佛說如來獨證自誓三昧經》（大正15，347a27-28）；《正法念處經》卷61（大正17，359a25-27）；《大智度論》卷10〈1
序品〉（大正25，128c26-27）。

[^96]: （1）《高麗藏》作「巳」（第14冊，1075c9）。

（2）印順法師，《大智度論》（標點本），p.2601作「己」。

（3）《大正藏》原作「已」，今依印順法師《大智度論》（標點本）作「己」。

[^97]: 參見《大智度論》卷70〈49
問相品〉：「^須菩提！般若波羅蜜能示世間空。云何示世間空？示五眾世間空，示十二入世間空，示十八界世間空，示十二因緣世間空，示我見根本六十二見世間空；示十善道世間空，示四禪、四無量心、四無色定世間空；示三十七品世間空，示六波羅蜜世間空；示內空世間空，示外空世間空，示內外空世間空，示無法空世間空，示有法空世間空，示無法有法空世間空；示有為性世間空，示無為性世間空；示佛十力世間空，示十八不共法世間空，乃至示一切種智世間空。如是，須菩提！般若波羅蜜能生諸佛，能示世間相。」（大正25，549c13-24）

[^98]: 《正觀》（6），p.182：《大智度論》卷1（大正25，289b26-290c26）、卷70（大正25，552a1-2）。

[^99]: 《大般若波羅蜜多經》卷443〈47 示相品〉：

^爾時，具壽善現白佛言：「世尊！甚深般若波羅蜜多為大事故出現世間，為不可思議事故出現世間，為不可稱量事故出現世間，為無數量事故出現世間，為無等等事故出現世間。」（大正7，235b11-15）

[^100]: 《大般若波羅蜜多經》卷443〈47
示相品〉：「^善現！云何如是甚深般若波羅蜜多為不可思議事故出現世間？善現！一切如來、應、正等覺所有正等覺性、如來性、自然覺性、一切智性，皆不可思議，甚深般若波羅蜜多為此不可思議事故出現世間。」（大正7，235b23-27）

[^101]: 稱（^ㄔㄥ）：1.稱量。（《漢語大詞典》（八），p.111）

[^102]: 《大般若波羅蜜多經》卷443〈47
示相品〉：「^善現！云何如是甚深般若波羅蜜多為不可稱量事故出現世間？善現！一切如來、應、正等覺所有正等覺性、如來性、自然覺性、一切智性，定無有情有情數攝三界、五趣、四生攝者可能稱量，甚深般若波羅蜜多為此不可稱量事故出現世間。」（大正7，235b27-c4）

[^103]: 《大般若波羅蜜多經》卷443〈47
示相品〉：「^善現！云何如是甚深般若波羅蜜多為無等等事故出現世間？善現！一切如來、應、正等覺所有正等覺性、如來性、自然覺性、一切智性，一切世間有情及法，尚無等者，況有能過！甚深般若波羅蜜多為此無等等事故出現世間。」（大正7，235c9-14）

[^104]: 《大般若波羅蜜多經》卷443〈47 示相品〉：

^佛言：「善現！非但如來、應、正等覺所有正等覺性、如來性、自然覺性、一切智性不可思議、不可稱量、無數量、無等等，亦有餘法不可思議、不可稱量、無數量、無等等。善現！謂色亦不可思議、不可稱量、無數量、無等等，受、想、行、識亦不可思議、不可稱量、無數量、無等等，如是乃至一切智亦不可思議、不可稱量、無數量、無等等，道相智、一切相智亦不可思議、不可稱量、無數量、無等等。善現！一切法亦不可思議、不可稱量、無數量、無等等。善現！於一切法真法性中，心及心所皆不可得。」（大正7，235c18-28）

[^105]: 《大般若波羅蜜多經》卷443〈47
示相品〉：「^復次，善現！色不可施設不可思議、不可稱量、無數量、無等等性，受、想、行、識亦不可施設不可思議、不可稱量、無數量、無等等性，如是乃至一切智不可施設不可思議、不可稱量、無數量、無等等性，道相智、一切相智亦不可施設不可思議、不可稱量、無數量、無等等性。」（大正7，235c28-236a5）

[^106]: 《大般若波羅蜜多經》卷443〈47 示相品〉：

^佛言：「善現！色無限量故不可得，不可得故不可思議、不可稱量、無數量、無等等；受、想、行、識亦無限量故不可得，不可得故不可思議、不可稱量、無數量、無等等。如是乃至一切智無限量故不可得，不可得故不可思議、不可稱量、無數量、無等等；道相智、一切相智亦無限量故不可得，不可得故不可思議、不可稱量、無數量、無等等。」（大正7，236b17-25）

[^107]: 《大般若波羅蜜多經》卷443〈47 示相品〉：

^佛言：「善現！色相不可思議、不可稱量、無數量、無等等故無限量，受、想、行、識相亦不可思議、不可稱量、無數量、無等等故無限量，如是乃至一切智相不可思議、不可稱量、無數量、無等等故無限量，道相智、一切相智相亦不可思議、不可稱量、無數量、無等等故無限量。」（大正7，236b29-c5）

[^108]: 《大般若波羅蜜多經》卷443〈47 示相品〉：

^佛言：「善現！如是！如是！由此因緣，一切法皆不可思議、不可稱量、無數量、無等等。善現！以一切法皆不可思議、不可稱量、無數量、無等等故，一切如來、應、正等覺所有正等覺法、如來法、自然覺法、一切智法亦不可思議、不可稱量、無數量、無等等。善現！一切如來、應、正等覺所有正等覺法、如來法、自然覺法、一切智法皆不可思議，思議滅故；不可稱量，稱量滅故；無數量，數量滅故；無等等，等等滅故。善現！由此因緣，一切法亦不可思議、不可稱量、無數量、無等等。

善現！一切如來、應、正等覺所有正等覺法、如來法、自然覺法、一切智法皆不可思議，過思議故；不可稱量，過稱量故；無數量，過數量故；無等等，過等等故。善現！由此因緣，一切法亦不可思議、不可稱量、無數量、無等等。」（大正7，236c13-28）

[^109]: 《大般若波羅蜜多經》卷443〈47
示相品〉：「^善現！不可思議者但有不可思議增語，不可稱量者但有不可稱量增語，無數量者但有無數量增語，無等等者但有無等等增語。善現！由此因緣，一切如來、應、正等覺所有正等覺法、如來法、自然覺法、一切智法皆不可思議、不可稱量、無數量、無等等。」（大正7，236c28-237a5）

[^110]: 《大般若波羅蜜多經》卷443〈47
示相品〉：「^善現！一切如來、應、正等覺所有正等覺法、如來法、自然覺法、一切智法，聲聞、獨覺、世間天、人、阿素洛等，皆悉不能思議、稱量、數量、等等。善現！由此因緣，一切如來、應、正等覺所有正等覺法、如來法、自然覺法、一切智法皆不可思議、不可稱量、無數量、無等等。」（大正7，237a11-17）

[^111]: 《大般若波羅蜜多經》卷443〈47
示相品〉：「^佛說如是不可思議、不可稱量、無數量、無等等品時，眾中有五百苾芻不受諸漏心得解脫。」（大正7，237a17-19）

[^112]: 聞大證小。（印順法師，《大智度論筆記》〔E015〕p.311）

[^113]: （1）《正觀》（6），p.182：《大智度論》卷50（大正25，420c21-27）。

（2）另參見《大智度論》卷20（大正25，211c1-2）、卷21（220b23-c9）、卷26（248c2-6）、卷27（257b20-22）、卷33（308b11-17）、卷38（341a27-b1）、卷50（419a29-421c21）、卷51（422c12-427b28）、卷52（42923-431a20）、卷54（444c24-27）、卷62（499b2-5）、卷67（527b24-528b11）。

[^114]: 新羅元曉撰《大慧度經宗要》引《大智度論》「般若定實相甚深極重」句，「般若」下「定」字作「之」字。（大正33，71b23）

[^115]: （1）稱（^ㄔㄥ）：1.稱量。2.權衡，比較。（《漢語大詞典》（八），p.111）

（2）稱（^ㄔㄣˋ）：1.相當，符合。（《漢語大詞典》（八），p.112）

[^116]: 智慧不稱般若：四釋---─似約觀照、實相，對論更詳。（印順法師，《大智度論筆記》〔E014〕p.310）

[^117]: 凡夫、二乘、菩薩智慧，不能量般若得邊。（印順法師，《大智度論筆記》〔E020〕p.319）

[^118]: 三種涅槃［似有差別］。（印順法師，《大智度論筆記》〔E021〕p.319）

[^119]: 等＋（等）【石】。（大正25，552d，n.3）

[^120]: （1）疋＝比【元】【明】【石】。（大正25，552d，n.4）

（2）疋（^ㄆㄧˇ）：1.匹偶，相配。唐白居易《效陶潛》詩之十："方知麴櫱靈，萬物無與疋。"參見"
疋配 "。（《漢語大詞典》（八），p.493）

[^121]: 等＋（等）【聖】。（大正25，552d，n.6）

[^122]: ┌捨寂定樂

│受諸勞苦

佛為眾生受五事 ┤與惡人共事

│與人接對

└入大眾會　　　（印順法師，《大智度論筆記》［B025］p.161）

[^123]: （1）疾＝疲【聖】【石】。（大正25，552d，n.9）

（2）《大正藏》原作「疾」，今依【聖】【石】及《高麗藏》作「疲」（第14冊，1078b7）。

[^124]: ┌佛法─────一切無明睡眠中最初覺故

│如來法────如過〔去〕佛行六度，得如相來佛道故

佛四事 ┤自然人法───簡聲聞

└一切智人法──簡辟支 （印順法師，《大智度論筆記》［B025）p.162）

[^125]: 得＝法【宋】【元】【明】【宮】【聖】【石】。（大正25，552d，n.11）

[^126]: 《正觀》（6），p.181：《大智度論》卷50（大正25，420c21-28）。

[^127]: 《正觀》（6），p.182：《大智度論》卷51〈23
含受品〉（大正25，424b19-425a14）。

[^128]: 無生忍法＝無生法忍【聖】【石】。（大正25，552d，n.16）

[^129]: 四佛：拘樓孫佛、拘那含佛、迦葉佛、釋迦牟尼佛。

[^130]: （1）《長阿含經》卷1（1經）《大本經》：「^此賢劫中有佛名拘樓孫，又名拘那含，又名迦葉，我今於賢劫中成最正覺。」（大正1，1c19）

（2）另參見《雜阿含經》卷34（956經）（大正2，243b13-244a8），《七佛經》（大正1，150a17-24），《增壹阿含經》卷45〈48
不善品〉（大正2，790a27-b13），《大智度論》卷9〈1
序品〉（大正25，125a13-15）。