問曰：前品[^1]說已具[^2]，今何以重說？ ^lun-035-1

答曰：（314c）前雖歎般若波羅蜜，事未具足，聞者無厭，是故復說。 ^lun-035-2

復次，初品但讚般若波羅蜜力，今讚行者能作是功德，四天王等歡喜奉鉢。 ^lun-035-3

復次，以菩薩能具諸願行，故佛安慰、勸進，言有此果報，終不虛也。 ^lun-035-4

復次，般若波羅蜜有二種果：一者、成佛度眾生；二者、雖未成佛，受世間果報──轉輪聖王、釋、梵天王主三千世界，世間福樂供養之事，悉皆備足。今以世間果報以示眾生，故說是事。 ^lun-035-5

復次，世間欲成大業，多有壞亂者；菩薩則不然，內心既定，外事亦應。 ^lun-035-6

如是等因緣，故說此品。 ^lun-035-7

問曰：菩薩增益六波羅蜜時，諸天、世人何因緣故喜？ ^lun-035-8

答曰： ^lun-035-9

諸天皆因十善、四禪、四無量故生；是諸功德，皆由諸佛菩薩故有。 ^lun-035-10

若佛出世，增益諸天眾，減損阿修羅種；若佛不在世，阿修羅種多，諸天減少；以種雜福[^3]不清淨故。 ^lun-035-11

若諸佛出世，能斷諸天疑網，能成大事。 ^lun-035-12

\`997\`如釋提桓因命欲終時，心懷怖畏，求佛自救，遍不知處。雖見出家之人，山澤閑處，所供養者，皆亦不能斷其疑網。 ^lun-035-13

爾時毘首羯磨天[^4]白釋提桓因言：「尸毘王[^5]苦行奇特，世所希有！諸智人言：『是人不久當得作佛！』」 ^lun-035-14

釋提桓因言：「是事難辦！何以知之？如魚子、菴羅樹華[^6]、發心菩薩，是三事因時雖多，成果甚少。[^7]今當試之！」 ^lun-035-15

帝釋自化為鷹，毘首羯磨化作鴿，鴿投於王，王自割身肉，乃至舉身上稱[^8]以代鴿命，地為震動。是時釋提桓因等心大歡喜，散眾天華，歎未曾有；如是決定大心，成佛不久！[^9] ^lun-035-16

復次，（315a）凡夫人肉眼，無有智慧，苦身求財，以自生活；聞菩薩增益六波羅蜜，成佛不久，猶尚歡喜，何況諸天！ ^lun-035-17

問曰：四天王天、三十三天有阿修羅難；上諸天等無有此患，何以歡喜？ ^lun-035-18

答曰： ^lun-035-19

上諸天雖無阿修羅患，若佛不出世，生其天上者少；設有生者，五欲不妙。所以者何？但修不淨福故。色界諸天宮殿，光明、壽命，亦復如是。 ^lun-035-20

復次，諸天中有智慧者，能知禪味、五欲悉皆無常；唯佛出世，能令得常樂涅槃。以世間樂、涅槃樂皆由佛菩薩得，是故歡喜。 ^lun-035-21

\`998\`譬如甘美果樹茂盛成就，人大歡喜，以樹有種種利益：有庇其蔭者，有用其華，食其果實。菩薩亦如是，能以離不善法蔭遮三惡苦熱，能與人天富樂之華，令諸賢聖得三乘之果，是故歡喜。 ^lun-035-22

問曰：諸天供養事多，何以奉鉢？ ^lun-035-23

答曰：四天王奉鉢，餘天供養。諸天供養，各有定法： ^lun-035-24

如佛初生時，釋提桓因以天衣奉承佛身，梵天王躬自[^10]執蓋，四天王四邊防護。 ^lun-035-25

淨居諸天欲令菩薩生厭離心故，化作老、病、死人及沙門身。 ^lun-035-26

又出家時，四天王勅使者捧舉馬足，[^11]自四邊侍護菩薩。天帝釋取髮，於其天上城東門外立髮塔；又持菩薩寶衣，於城南門外立衣塔；[^12]佛至樹下時，奉上好草。執金剛菩薩[^13]常執金剛衛護菩薩；梵天王請佛轉法輪。 ^lun-035-27

如是等，各有常法。以是故，四天王奉鉢。 ^lun-035-28

「四鉢」義，如先說。[^14] ^lun-035-29

問曰：佛一身何以受四鉢？ ^lun-035-30

答曰：四王力等，不可偏受[^15]。又令見佛神力，合四鉢為一，心喜信淨，作是念：「我等從菩薩初生（315b）至今成佛所修供養，功德不虛。」 ^lun-035-31

問曰：四天王壽命五百歲，菩薩過無量阿僧祇劫然後成佛[^16]；今之四天，非是後天，何以故喜？ ^lun-035-32

\`999\`答曰： ^lun-035-33

同一姓故；譬如貴姓胤[^17]流百世，不以遠故為異。 ^lun-035-34

或時行者，見菩薩增益六波羅蜜時，心作是願：「是菩薩成佛時，我當奉鉢。」是故得生。 ^lun-035-35

復次，四天王壽五百歲；人間五十歲，為四天王處一日一夜；亦三十日為一月，十二月為一歲；以此歲壽五百歲，為人間九百萬歲。菩薩能作是功德者，或近成佛，初生四天王，足可得值。 ^lun-035-36

問曰：如摩訶衍經中說：有佛以喜為食，不食揣食。[^18]如天王佛衣服儀容，與白衣無異，[^19]不須鉢食，[^20]何以言「四天王定應奉鉢」？ ^lun-035-37

答曰：定者，為用鉢者故，不說不用。 ^lun-035-38

復次，用鉢諸佛多，不用鉢者少，是故以多為定。 ^lun-035-39

釋曰：是諸天等，以華香瓔珞，禮拜恭敬，聽法讚歎等供養；亦作是念：「人修淨福，阿修羅種減，增益三十三天，我諸天亦得增益。」 ^lun-035-40

問曰：上六種天已說，何以故更說「三千大千世界中，乃至阿迦尼吒天歡喜供養」？ ^lun-035-41

答曰：先說一須彌山上六天，此說三千大千世界諸天。 ^lun-035-42

先但說欲界，今此說欲界、色界諸天請佛轉法輪。[^22] ^lun-035-43

上雖說淨居諸天種種供養勸助，[^23]今請轉法輪事大故。 ^lun-035-44

問（315c）曰：三藏中但說「梵天請轉法輪」，今何以說「四天王乃至阿迦尼吒天」？ ^lun-035-45

答曰：欲界天近故前來。 ^lun-035-46

色界都名為梵，若說梵王請佛，已說餘天。 ^lun-035-47

又梵為色界初門，說初故，後亦說。 ^lun-035-48

復次，眾生有佛無佛常識梵天，以梵天為世間祖父，為世人故說梵天。 ^lun-035-49

法輪相，如先說。[^24] ^lun-035-50

問曰：前已說「能作是功德」，[^25]今何以復說「增益六波羅蜜」？ ^lun-035-51

答曰： ^lun-035-52

先說總相，今說別相。 ^lun-035-53

復次，前所說功德中（前品中功德也）[^26]種種無量，聞者厭惓[^27]；今但略說「六波羅蜜」，則盡攝諸功德。 ^lun-035-54

復次，為天說故，「能作諸功德」；為人說故，「增益六波羅蜜」。何以知之？如後說「善男子、善女人」，以是故知。 ^lun-035-55

問曰：四天王天乃至阿迦尼吒天，何以不說「善天」，而但人中說「善男子、善女人」？ ^lun-035-56

答曰：諸天皆有天眼、天耳、他心智，知供養菩薩，故不別說其善。 ^lun-035-57

人以肉眼見[^28]，無知；善者能知供養，以少故，別說善者。 ^lun-035-58

善者，從佛聞法，或從弟子、菩薩聞；或聞受記當作佛，又聞佛讚歎其名者，故知修善。 ^lun-035-59

問曰：何以但說男子、女人善，不說二根、無根者善？ ^lun-035-60

答曰： ^lun-035-61

無根，所謂無得道相[^29]，[^30]是故不說。 ^lun-035-62

如毘尼中不得出家，[^31]以其失男女相故。其心不定，以小因緣故便瞋；結使多故，著於世事；多懷疑網，不樂道法；雖能少修福事，智慧淺薄，不能深入；本性轉易，是（316a）故不說。聲聞法如是說。 ^lun-035-63

摩訶衍中，譬如大海，無所不容；是無根人或時修善，但以少故不說。所謂少者，於男女中，是人最少，是人修善者少；譬如白人，雖復鬚髮、黶子黑，不名黑人。 ^lun-035-64

二根人結使多雜，亦行男事、亦行女事，其心邪曲，難可勉濟[^32]；譬如稠林曳木，曲者難出。 ^lun-035-65

又如阿修羅，其心不端故，常疑於佛，謂佛助天。佛為說五眾，謂有六眾，不為說一；若說四諦，謂有五諦，不說一事。 ^lun-035-66

二根人亦如是，心多邪曲故，不任得道。 ^lun-035-67

以是故，但說「男子」、「女人」中善者。 ^lun-035-68

善相者，有慈悲心，能忍惡罵。如《法句‧罵品》中說：「能忍惡罵人，是名人中上！」[^33]譬如好良馬，可中為王乘。 ^lun-035-69

\`1002\`復次，以五種邪語[^34]及鞭杖、打害、縛繫等不能毀壞其心，是名為善相。 ^lun-035-70

復次，三業無失，樂於善人；不毀他善，不顯己德；隨順眾人，不說他過；不著世樂，不求名譽，信樂道德之樂；自業清淨，不惱眾生；心貴實法，輕賤世事；唯好直信，不隨他誑；為一切眾生得樂故，自捨己樂；令一切眾生得離苦故，以身代之。 ^lun-035-71

如是等無量名為善人相。[^35]是相多在男、女，故說「善男子、善女人」。 ^lun-035-72

問曰：善男子、善女人何因能作是願？ ^lun-035-73

答曰： ^lun-035-74

善男子、善女人自知福薄、智慧尠少，習近菩薩，欲求過度[^36]；譬如沈石雖重，依船得度。 ^lun-035-75

又善男子、善女人聞菩薩不從一世、二世而得成道，無央數世往來生死，便作是念：「我當與為因緣。」 ^lun-035-76

復次，菩薩積德厚故，在所生處，眾生皆來敬仰菩薩，以蒙利益（316b）重故。若見菩薩捨壽，則生是願：「我當與菩薩作父母、妻子、眷屬。」所以者何？知習近善人，增益功德故；譬如積集眾香，香氣轉多。 ^lun-035-77

如菩薩先世為國王太子，見閻浮提人貧窮，欲求如意珠，入於大海，至龍王宮。 ^lun-035-78

龍見太子威德殊妙，即起迎逆[^38]，延[^39]前供養，而問之言：「何能遠來？」 ^lun-035-79

\`1003\`太子答曰：「我憐閻浮提眾生故，欲求如意寶珠以饒益之！」 ^lun-035-80

龍言：「能住我宮，受供一月，當以相與！」 ^lun-035-81

太子即住一月，為龍王讚歎多聞，龍即與珠；是如意珠，能雨一由旬。 ^lun-035-82

龍言：「太子有相，不久作佛，我當作多聞第一弟子。」 ^lun-035-83

時，太子復至一龍宮得珠，雨二由旬，二月讚歎神通力。 ^lun-035-84

龍言：「太子作佛不久，我當作神足第一弟子。」 ^lun-035-85

復至一龍宮得珠，雨三由旬，三月讚歎智慧。 ^lun-035-86

龍言：「太子作佛不久，我當作智慧第一弟子。」 ^lun-035-87

諸龍與珠已，言：「盡汝壽命，珠當還我。」菩薩許之。 ^lun-035-88

太子得珠，至閻浮提；一珠能雨飲食，一珠能雨衣服，一珠能雨七寶，[^40]利益眾生。 ^lun-035-89

又如須摩提菩薩，見燃燈佛，從須羅娑女買五莖花，不肯與之；即以五百金錢得五莖花，女猶不與，而要[^42]之言：「願我世世常為君妻，當以相與！」菩薩以供養佛故，即便許之。 ^lun-035-90

又妙光菩薩，長者女見其身有二十八相，生愛敬心，住在門下。菩薩既到，女即解頸琉璃珠，著菩薩鉢中，心作是願：「我當世世為此人婦！」此女二百五十劫中，集諸功德；後生喜見婬女園蓮花中，喜見養育為女，至年十四，女工、世智，皆悉備足。爾時，有閻（316c）浮提王，名為財主，太子名德主，有大悲心，時出城入園遊觀，諸婬女等導引歌讚。德主太子散諸寶物、衣服、飲食；譬如龍雨，無不周遍。喜德女見太子，自造歌偈而讚太子，愛眼視之，目未曾眴[^43]，而自發言：「世間之事，我悉知之，以我此身，奉給太子！」 ^lun-035-91

太子問言：「汝為屬誰？若有所屬，此非我宜。」 ^lun-035-92

爾時，喜見婬女答太子言：「我女生年日月時節，皆與太子同。此女非我腹生，我晨朝入園，見蓮花中有此女生，我因養育，畜以為女。無以我故而輕此女！此女六十四能[^44]，無不悉備；女工技術、經書、醫方，皆悉了達；常懷慚愧，內心忠直，無有嫉妬，無邪婬想。我女德儀如是，太子必應納之！」 ^lun-035-93

\`1004\`德主太子答語女言：「姊！我發阿耨多羅三藐三菩提心，修菩薩道，無所愛惜。國財妻子，象馬七珍[^45]，有所求索，不逆人意；若汝生男女及以汝身，有人求者，當以施之，莫生憂悔！或時捨汝出家，為佛弟子，淨居山藪，汝亦勿愁！」 ^lun-035-94

喜德女答言：「假令地獄火來，燒滅我身，終亦不悔！我亦不為婬欲戲樂故而以相好，我為勸助阿耨多羅三藐三菩提故奉事正士！」 ^lun-035-95

女又白太子言：「我昨夜夢見妙日身佛[^46]，坐道樹下，可[^47]往觀之！」 ^lun-035-96

太子見女端正，又聞佛出，以此二因緣故，共載一車，俱詣佛所。佛為說法，太子得無量陀羅尼門；女得調伏心志。[^48]太子爾時，以五百寶花供養於佛，以求阿耨多羅三藐三菩提。 ^lun-035-97

太子白父王言：「我得見妙日身佛，大得善利。」父王聞（317a）已，捨所愛重之物以與太子，與其官屬國內人民，俱詣佛所。佛為說法，王得一切法無闇燈陀羅尼。時王思惟：「不可以白衣法攝治國土、受於五欲而可得道！」作是思惟已，立德主太子為王，出家求道。是時太子於月十五日六寶來應[^49]，喜德妻變為寶女。 ^lun-035-98

如《不可思議經》[^50]中廣說如是等因緣。 ^lun-035-99

故知善男子、善女人世世願為菩薩父母、妻子、眷屬。 ^lun-035-100

問曰：諸天何以作是願？ ^lun-035-101

\`1005\`答曰：世間中有[^52]五欲第一，無不愛樂；於五欲中，觸為第一，能繫人心；如人墮在深泥，難可拯濟。以是故，諸天方便，令菩薩遠離婬欲。 ^lun-035-102

復次，若受餘欲，猶不失智慧；婬欲會時，身心慌迷，無所省覺，深著自沒！以是故，諸天令菩薩離之。 ^lun-035-103

問曰：云何令離？ ^lun-035-104

答曰：如釋迦文菩薩在淨飯王宮欲出城遊觀，淨居諸天化為老、病、死人，令其心厭；又令夜半見諸宮人妓直[^53]惡露[^54]不淨、涕唾流涎[^55]、屎尿塗漫[^56]；菩薩見已，即便穢厭。 ^lun-035-105

或時諸天令女人惡心妬忌，不識恩德，惡口欺誑，無所省察；菩薩見已，即生念言：「身雖似人，其心可惡！」即便捨之。 ^lun-035-106

欲使菩薩從初發心，常作童真行，不與（317b）色欲共會。何以故？婬欲為諸結之本！ ^lun-035-107

佛言：「寧以利刀割截身體，不與女人共會！刀截雖苦，不墮惡趣；婬欲因緣，於無量劫數受地獄苦。」人受五欲，尚不生梵世，何況阿耨多羅三藐三菩提！ ^lun-035-108

或有人言：「菩薩雖受五欲，心不著故，不妨於道。」[^57]以是故《經》言：「受五欲，尚不生梵世。梵世，無始眾生皆得生中；受五欲者尚所應得而不得之，何況阿耨多羅三藐三菩提本所不得而欲得之！」以是故，菩薩應作童真，修行梵行，當得阿耨多羅三藐三菩提。 ^lun-035-109

\`1006\`梵行菩薩，不著世間故，速成菩薩道；若婬欲者，譬如膠漆，難可得離。所以者何？身受欲樂，婬欲根深！是故出家法中，婬戒在初，[^58]又亦為重。 ^lun-035-110

釋曰：是三種菩薩── ^lun-035-111

初者、如世間人受五欲，後捨離出家，得菩提道。 ^lun-035-112

二者、大功德牢固，初發心時斷於婬欲，乃至成佛道。是菩薩──或法身，或肉身；或離欲，或未離欲。 ^lun-035-113

三者、清淨法身菩薩，得無生法忍，住六神通。為教化眾生故，與眾生同事而攝取之。[^60]或作轉輪聖王，或作閻浮提王、長者、剎利，隨其所須而利益之。 ^lun-035-114

問曰：三種菩薩中，何以獨為一種菩薩作譬喻？ ^lun-035-115

答曰：一者、如人法，不斷婬欲。 ^lun-035-116

二者、常斷婬欲，修於淨行。 ^lun-035-117

三者、亦修淨行，現受婬欲；以人不了故，為作譬喻。 ^lun-035-118

問曰：何以不以夢、化等為喻？ ^lun-035-119

\`1007\`答曰：夢非五情[^61]所知，但內心憶想故生；人以五情所見，變失無常，可以得解。 ^lun-035-120

化雖五情所知，而見者甚少。 ^lun-035-121

佛為度可度眾生，幻是眾人所信，是故為喻。 ^lun-035-122

如幻師以幻術故，於眾人中現希有事，令人歡喜；菩薩幻師亦如是，以五神通術故，於眾生中化作五欲，共相娛樂，化度眾生。[^62] ^lun-035-123

眾生有二種：在家、出家。為度出家眾生故，現作聲聞、辟支佛、佛[^63]及諸出家外道師；在家眾生，或有見出家者得度，或有見在家同受五欲而可化度。[^64] ^lun-035-124

菩薩常以種種因緣，毀訾五欲。 ^lun-035-125

「欲為熾然」者，若未失時，三毒火然；若其失時，無常火然[^65]。二火然^＊^故，名為「熾然」，都無樂時。 ^lun-035-126

「欲為穢惡」者，諸佛、菩薩、阿羅漢等諸離欲者，皆所穢賤[^66]。譬如人見狗食糞，賤而愍之不得好食，而噉不淨；受欲之人，亦復如是，不得內心離欲之樂，而於色欲不淨求樂。 ^lun-035-127

「欲為毀壞」者，著五欲因緣故，天王、人王、諸富貴（318a）者，亡國、危身，無不由之！ ^lun-035-128

「欲如怨」者，失人善利；亦如刺客，外如親善，內心懷害；五欲如是，喪失善心，奪人慧命。五欲之生，正為破壞眾善、毀敗德業故出。又知五欲如鉤賊[^67]魚、如摾[^68]害\`1008\`鹿、如燈焚蛾，是故說「欲如怨」。怨家之害[^69]，不過一世；著五欲因緣，墮三惡道，無量世受諸苦毒。 ^lun-035-129

問曰：是事，舍利弗上已問，[^70]今何以重問？ ^lun-035-130

答曰：先因佛說「欲以一切種知一切法，當學般若波羅蜜」[^71]故問，非自意問。 ^lun-035-131

復次，今[^72]舍利弗聞上種種讚般若功德，心歡喜，尊重般若故，問「云何應行」；如病人聞歎良藥，便問云何應服。 ^lun-035-132

問曰：先已問「住不住法，行檀波羅蜜，施者、受者、財物不可得故[^73]，如是（318b）等為行般若」，[^74]今何以復問行？ ^lun-035-133

答曰： ^lun-035-134

上總問諸波羅蜜，此但問般若。 ^lun-035-135

\`1009\`上廣讚歎般若為主，此直問行般若。 ^lun-035-136

復次，上雖廣歎般若波羅蜜，時會渴仰欲得；是故舍利弗為眾人故，問「行般若波羅蜜」。 ^lun-035-137

般若波羅蜜功德無量無盡，佛智慧亦無量無盡；若舍利弗不發問，則佛讚歎無窮已；若舍利弗不問者，則無因緣故，則不應止。 ^lun-035-138

問曰：般若功德尊重，若佛廣讚有何不可？ ^lun-035-139

答曰：讚歎般若，聞者歡喜尊重，則增其福德；若聞說般若，則增其智慧。不但以福德因緣故可成佛道，要須智慧得成；是故不須但讚歎。 ^lun-035-140

人聞讚歎，心已[^75]清淨，渴仰欲得般若；如為渴人，廣讚歎美飲，不解於渴，即便應與之。 ^lun-035-141

如是等因緣故，舍利弗今問「行般若」。 ^lun-035-142

問曰：如人有眼見，方知所趣處，然後能行。菩薩亦如是，先念佛道，知般若，見已[^76]，身然後應行；[^77]今何以言「不見菩薩及般若」？若不見，云何得行？ ^lun-035-143

答曰：此中不言「常不見」，但明入般若觀時，不見菩薩及般若波羅蜜；[^78]般若波羅蜜為令眾生知實法故出。[^79] ^lun-035-144

此菩薩名字，眾緣和合假稱。如後品中廣說。[^80]般若波羅蜜名字亦如是，眾法和合故，假名為般若波羅蜜。 ^lun-035-145

般若波羅蜜雖是假名，而能破諸戲論；以自性無故，說言「不可見」。如火從\`1010\`眾緣和合，假名為火，雖無實事而能燒物。[^81] ^lun-035-146

問曰：若入般若中不見，出則便見，何者可信？ ^lun-035-147

答曰：上言「般若為實法故出」，[^82]是則可信；出般若波羅蜜，不實，故不可信。[^83] ^lun-035-148

問曰：若「入般若（318c）中不見，出則見」者，當知非法[^85]常空，以般若力故空！ ^lun-035-149

答曰：世俗法故，言「行」、言[^86]「入般若波羅蜜」；諸觀戲論滅故，無出、無入。[^87]若諸賢聖不以名字說，則不得以教化凡夫；當取說意，莫著語言！[^88] ^lun-035-150

問曰：若般若中貴一切法空，此中何以先說眾生空破我？ ^lun-035-151

答曰：初聞般若，不得便說一切法空。 ^lun-035-152

我，不可以五情求得，但憶想分別生我想，無而謂有。又意情中無有定緣，但憶想分別、顛倒因緣故，於空五眾中而生我想。 ^lun-035-153

若聞「無我」，則易可解。 ^lun-035-154

色等諸法，現眼所見；若初言空無，則難可信。 ^lun-035-155

今先破我，次破我所法；破我、我所法故，則一切法盡空。如是離欲，名為得道。[^89] ^lun-035-156

復次，般若波羅蜜，無一定法故。 ^lun-035-157

「不見我行般若，不見不行」[^90]者， ^lun-035-158

如凡夫不得般若，故名「不行」；菩薩則不然，但行空般若，故說「不見不行」。 ^lun-035-159

復次，佛為法王，觀餘菩薩其智甚少，雜諸結使，不名為行。譬如國王雖得少物，不名為得；佛亦如是教諸菩薩，雖有少行，不名為行。 ^lun-035-160

復次，行般若波羅蜜者生憍慢[^91]，言「我有般若波羅蜜」，取是相；若不行者，心自懈沒而懷憂悴[^92]。是故言「不見我行與不行」。 ^lun-035-161

復次，不見我行般若波羅蜜者，破著有見；不見我不行般若波羅蜜者，破著無見。 ^lun-035-162

復次，不見我行般若波羅蜜者，止諸法戲調；不見我不行者，止懈怠心故。譬如乘馬，疾則制之，遲則鞭之。 ^lun-035-163

如是等分別「行」、「不行」。 ^lun-035-164

復次，佛自說因緣，所謂「菩薩、菩薩字性空」。 ^lun-035-165

是中雖但說「菩薩字空」，（319a）而五眾亦空。 ^lun-035-166

\`1012\`「空中無色，離色亦無空」者， ^lun-035-167

「空」名法空，法空中乃無一毫法，何況麁色！ ^lun-035-168

「空亦不離色」，所以者何？破色故有空，云何言離色！受、想、行、識亦如是。 ^lun-035-169

何以故？佛自更說因緣，所謂「但有名字謂為菩提，但有名字謂為菩薩，但有名字謂為空」。 ^lun-035-170

問曰：先已說此事，[^94]今何以重說？ ^lun-035-171

答曰：先說「不見菩薩，不見菩薩字，不見般若波羅蜜」[^95]；今說不見因緣，所謂「但有名謂為菩提，但有名謂為菩薩，但有名謂為空」。 ^lun-035-172

上「菩薩」、此「菩薩」義同。 ^lun-035-173

「菩薩字」，即如「菩薩」中說。[^96] ^lun-035-174

「般若波羅蜜」分為二分：成就者名為「菩提」，未成就者名為「空」。[^97] ^lun-035-175

「生相」實不可得故，名為「無生」。所以者何？若先生後法，若先法後生，若生法一時，皆不可得，如先說。[^98] ^lun-035-176

無生故「無滅」。 ^lun-035-177

若法不生不滅如虛空，云何有垢有淨？[^99] ^lun-035-178

譬如虛空，萬歲雨亦不濕、大火燒不熱、烟亦不著。所以者何？本自無生故。 ^lun-035-179

菩薩能如是觀，不見離是不生不滅法有生有滅、有垢有淨。何以故？佛自說因緣：「一切法皆憶想分別，因緣和合故，強以名說。」[^100]不可說者是實義，可說者皆是名字。[^101] ^lun-035-180

「菩薩行般若波羅蜜，不見一切名字」者，先略說名字，所謂菩薩、菩薩字、般若波\`1013\`羅蜜、菩提字；今廣說一切名字皆不可見，不見故不著──不著者，不可得故。如諸眼中，慧眼第一；菩薩以慧眼遍求不見，乃至不見細微一法，[^102]是故不著。 ^lun-035-181

釋疑：無緣云何不滅疑（印順法師，《大智度論筆記》〔D019〕p.262） ^lun-035-182

問曰：若菩薩一切法中不著，何得不入涅槃？ ^lun-035-183

答曰：是事處處已說，[^103]今此中略說：^（1）^大悲心故，^（2）^十方佛念故，^（3）^本願未（319b）滿故，^（4）^精進波羅蜜力故，^（5）^般若波羅蜜、方便二事和合故，所謂不著於不著故[^104]。如是等種種因緣故說「菩薩雖不著諸法，而不入涅槃」。 ^lun-035-184

〈釋習相應品第三之一〉[^105] ^lun-035-185

（大正25，319b5-322b27） ^lun-035-186

問曰：第二品末已說空，[^106]今何以重說？ ^lun-035-187

答曰： ^lun-035-188

上多說法空，今雜說法空、眾生空。 ^lun-035-189

行者觀外法盡空無所有，而謂能知空者不空，是故復說「觀者亦空」。[^107] ^lun-035-190

\`1014\`是眾生空，聲聞法中多說，[^108]一切佛弟子皆知諸法中無我。佛滅後五百歲分為二分：有信法空；有但信眾生空，言五眾是定有法，但受五眾者空。以是故佛說眾生空以況[^109]法空。 ^lun-035-191

復次，我空易知，法空難見。所以者何？ ^lun-035-192

我以五情求之不可得，但以身見力故憶想分別為我。 ^lun-035-193

法空者，色可眼見、聲可耳聞，是故難知其空。[^110] ^lun-035-194

是二事般若波羅蜜中皆空，如「十八空」義中說。[^111] ^lun-035-195

問曰：如我乃至知者、見者，為是一事？為各各異？ ^lun-035-196

答曰：皆是一我，但以隨事為異。 ^lun-035-197

於五眾中，我、我所心起，故名為「我」。 ^lun-035-198

五眾和合（319c）中生[^112]故，名為「眾生」。 ^lun-035-199

命根成就故，名為「壽者」、「命者」。 ^lun-035-200

能起眾事，如父生子，名為「生者」。 ^lun-035-201

乳哺、衣、食因緣得長，是名「養育」。 ^lun-035-202

五眾、十二入、十八界等諸法因緣，是眾法有數，故名「眾數」。 ^lun-035-203

行人法故，名為「人」。 ^lun-035-204

手足能有所作，名為「作者」。 ^lun-035-205

\`1015\`力能役他故，名「使作者」。 ^lun-035-206

能造後世罪福業故，名「能起者」。 ^lun-035-207

令他起後世罪福業故，名「使起者」。 ^lun-035-208

後身受罪福果報故，名「受者」。 ^lun-035-209

令他受苦樂，是名「使受者」。 ^lun-035-210

目覩色，名為「見者」。五識知，名為「知者」。 ^lun-035-211

復次，用眼見色，以五邪見[^113]觀五眾，用世間、出世間正見觀諸法，是名「見者」，所謂眼根、五邪見、世間正見、無漏見，是名「見者」。 ^lun-035-212

餘四根所知及意識所知，通名為「知者」。 ^lun-035-213

如是諸法皆說是「神」。 ^lun-035-214

此神，十方三世諸佛及諸賢聖求之不可得，但憶想分別，強為其名。 ^lun-035-215

諸法亦如是，皆空無實，但假為其名。 ^lun-035-216

問曰：是神但有十六名字？更有餘名？ ^lun-035-217

答曰：略說則十六，廣說則無量。隨事起名，如官號差別[^114]、工能智巧[^115]、出家得道，種種諸名，皆是因緣和合生故無自性，無自性故畢竟空。 ^lun-035-218

生空故法空，法空故生亦空。 ^lun-035-219

釋曰： ^lun-035-220

有二因緣故，菩薩智慧勝聲聞、辟支佛：一者、以空知一切法空，亦不見是空；空以[^119]不空等一不異。二者、以此智慧，為欲度脫一切眾生令得涅槃。 ^lun-035-221

聲聞、辟支佛智慧但觀諸法空，不能觀世間、涅槃為一。[^120] ^lun-035-222

譬如人出獄，有但穿牆而出自脫身者；有破獄壞鎖，既自脫身，兼濟眾人者。 ^lun-035-223

復次，菩薩智慧入二法中故勝：一者、大悲，二者、般若波羅蜜。 ^lun-035-224

復有二法：一者、般舟三昧，二者、方便。 ^lun-035-225

復有二法：一者、常住禪定，二者、能通達法性。 ^lun-035-226

復有二法：一者、能代一切眾生受苦，二者、自捨一切樂。 ^lun-035-227

復有二法：一者、慈心，無怨無恚；二者、乃至諸佛功德，心亦不著。 ^lun-035-228

如是等種種功德莊嚴智慧故勝聲聞、辟支佛。 ^lun-035-229

\`1017\`問曰：諸鈍根者可以為喻，舍利弗智慧利根何以為喻？ ^lun-035-230

答曰： ^lun-035-231

不必以鈍根為譬喻，譬喻為莊嚴論議、令人信著；故以五情所見以喻意識，令其得悟。譬如登樓，得梯則易上。 ^lun-035-232

復次，一切眾生著世間樂，聞道得[^121]涅槃則不信不樂；以是故以眼見事，喻所不見。譬如苦藥，服之甚難；假之以蜜，服之則易。 ^lun-035-233

復次，舍利弗於聲聞中智慧第一，比諸佛菩薩未有現焉。 ^lun-035-234

「如閻浮提」者，「閻浮」，樹名，其林茂盛，此樹於林中最大。「提」名為洲。 ^lun-035-235

此洲上有此樹林；林中有河，底有金沙，名為閻浮檀金；以閻浮樹故，名為「閻浮洲」。此洲有五百小洲圍繞，通名閻浮提。 ^lun-035-236

問曰：諸弟子甚多，何以故說「舍利弗、目揵連等，（320b）滿閻浮提中，如竹、麻、稻、茅[^122]」？ ^lun-035-237

答曰： ^lun-035-238

一切佛弟子中，智慧第一者舍利弗，神足第一者目揵連；此二人於佛法中大，於外法中亦大。[^123]富樓那、迦郗[^124]那、阿那律等，於佛法中雖大，於外法中不如。 ^lun-035-239

又此二人常在大眾助佛揚化，破諸外道；富樓那等比丘無是功德，是故不說。 ^lun-035-240

復次，若說舍利弗則攝一切智慧人，若說目揵連則攝一切禪定人。 ^lun-035-241

譬喻有二種：一者、假以為喻，二者、實事為喻。 ^lun-035-242

今此名為假喻。所以不以餘物為喻者，以此四物叢生稠[^125]緻[^126]、種類又多故。 ^lun-035-243

舍利弗、目連等比丘滿閻浮提，如是諸阿羅漢智慧和合不及菩薩智慧百分之一，乃至算數譬喻所不能及。 ^lun-035-244

問曰：何以不但說「算數譬喻所不能及」，而說「百分、千分不及一」？ ^lun-035-245

答曰：「算數譬喻所不能及」者，是其極語。譬如人有重罪，先以打縛楚毒[^127]，然後乃殺。 ^lun-035-246

如聲聞法中，常以「十六不及一」為喻；[^128]大乘法中，則以「乃至算數譬喻所不能及」。[^129] ^lun-035-247

釋曰：此義同上閻浮提，但以多為異。 ^lun-035-248

問曰：舍利弗、目連等雖多智慧無異，何以以[^131]多為喻？ ^lun-035-249

答曰：有人謂少無力，多則有力。譬如水少，其力亦少。 ^lun-035-250

又如絕健之人，少眾力寡不能制之，大軍攻之則伏。 ^lun-035-251

有（320c）人謂一舍利弗智慧少，則不及菩薩，多或能及。佛言：「雖多不及。」故以多為喻。如一切草木力不如火，一切諸明勢不及[^132]日。 ^lun-035-252

亦如十方世界諸山，不如一金剛珠。所以者何？菩薩智慧是一切諸佛法本，能令一切眾生離苦得樂。 ^lun-035-253

如迦陵毘伽鳥子雖未出𣫘[^133]，其音勝於眾鳥，何況出𣫘^＊^！ ^lun-035-254

菩薩智慧亦如是，雖未出無明𣫘^＊^，勝一切聲聞、辟支佛，何況成佛！ ^lun-035-255

又如轉輪聖王太子，雖未成就，福祚[^134]威德勝於一切諸王，何況作轉輪聖王！ ^lun-035-256

菩薩亦如是，雖未成佛，無量阿僧祇劫集無量智慧福德故，勝於聲聞、辟支佛，何況成佛！ ^lun-035-257

問曰：先已說除佛智慧，過一切聲聞、辟支佛上，[^135]今何以復重說？ ^lun-035-258

答曰：非重說也！ ^lun-035-259

上總相說，今別相說。 ^lun-035-260

先言「一切聲聞、辟支佛不及菩薩智慧」，今但明「不及一日智慧」，何況千萬歲！ ^lun-035-261

問曰：上佛已說「菩薩摩訶薩修智慧出過聲聞、辟支佛上」，今舍利弗何以故問？ ^lun-035-262

答曰： ^lun-035-263

不問智慧勢力能度眾生，今但問佛及六[^138]子智慧體（321a）性法中無有差別者。 ^lun-035-264

\`1020\`以諸賢聖智慧，皆是諸法實相慧，[^139] ^lun-035-265

皆是四諦及三十七品慧， ^lun-035-266

皆是出三界、入三脫門、成三乘果慧， ^lun-035-267

以是故說無有差別。 ^lun-035-268

復次，如須陀洹以無漏智滅結得果，乃至佛亦如是； ^lun-035-269

如須陀洹用二種解脫果──有為解脫、無為解脫，[^140]乃至佛亦如是； ^lun-035-270

如佛入涅槃，須陀洹極遲不過七世。 ^lun-035-271

皆同事[^141]、同緣、同行、同果報，以是故言「無相違背」。所以者何？不生、性空故。 ^lun-035-272

問曰：破無明、集諸善法[^143]故生智慧；是智慧，心相應、心共生、隨心行，是中云何說「智慧無生、性空，無有別異」？ ^lun-035-273

答曰[^144]： ^lun-035-274

智慧緣滅諦是「不生」；因緣和合故無有自性，是名「性空」，無所分別。 ^lun-035-275

智慧隨緣得名，如眼緣色生眼識，或名眼識、或名色識。智慧雖因緣和合作法，以緣無生、性空故名為「無生」、「性空」。 ^lun-035-276

問曰：諸賢聖智慧皆緣四諦生，何以但說滅諦？ ^lun-035-277

答曰：四諦中滅諦為上。所以者何[^145]？是三諦皆屬滅諦故。譬如人請天子併食[^146]群臣，亦名供養天子。 ^lun-035-278

復次，滅諦故說「無生」，三諦故說「性空」。 ^lun-035-279

復次，有人言：是諸智慧性自然不生、性自空。所以者何？一切法皆因緣和合故無自性，無自性故不生。 ^lun-035-280

問曰：若爾者，智慧、愚癡無有別異！ ^lun-035-281

答曰： ^lun-035-282

諸法如，入法性中無有別異；如火各各不同，而滅相無異。 ^lun-035-283

譬如眾川萬流，各各異色異味，入於大海，同為一味一名；如是愚癡、智慧，入於般若波羅蜜中，皆同一味、無有差別。 ^lun-035-284

\`1022\`如五色近須彌山，自失其色，皆同金色；[^147]如是內外諸法入般若波羅蜜中皆為一味。（321b）何以故？般若波羅蜜相畢竟清淨故。 ^lun-035-285

復次，愚癡實相即是智慧；若分別著此智慧即是愚癡。如是愚癡、智慧有何別異？ ^lun-035-286

初入佛法，是癡、是慧；轉後深入，癡、慧無異。 ^lun-035-287

以是故，是諸眾智無有別異、不相違背、不生、性空，故無咎。 ^lun-035-288

釋曰： ^lun-035-289

有四種論：一者、必定論，二者、分別論，三者、反問論，四者、置論。[^149] ^lun-035-290

「必定論」者，如眾生中世尊為第一，一切法中無我，世間不可樂，涅槃為安隱寂滅，業因緣不失。如是等名為「必定論」。 ^lun-035-291

「分別論」者， ^lun-035-292

如無畏太子問佛：「佛能說是語令他人瞋不？」 ^lun-035-293

佛言：「是事當分別答。」 ^lun-035-294

太子言：「諸尼健[^150]子輩了[^151]矣！佛或時無[^152]憐愍心故，出眾生於罪中，而眾\`1023\`生瞋，然眾生後當得利。」 ^lun-035-295

爾時無畏之子坐其膝上。 ^lun-035-296

佛問無畏：「汝子或時吞諸瓦石草木，汝聽咽不？」 ^lun-035-297

答言：「不聽。先教令吐；若不肯吐，左手捉耳，右手擿[^153]口，縱令血出亦不置之。」 ^lun-035-298

佛言：「汝不愍之耶？」 ^lun-035-299

答言：「愍之深故，為出瓦石，雖當時痛，後得安隱。」 ^lun-035-300

佛言：「我亦如是。若眾生欲作重罪，善教不從，以苦言諫之，雖起瞋恚，後得安隱。」[^154] ^lun-035-301

又如五比丘問佛：「受樂得道耶？」 ^lun-035-302

佛言：「不必定。有受苦得罪，受苦得樂；有受樂得罪，受樂得福。」[^155] ^lun-035-303

如是等名為「分別論」。 ^lun-035-304

「反問論」者，還以所問答之。[^156] ^lun-035-305

如佛告比丘：「於汝意云何？是（321c）色常耶？無常耶？」 ^lun-035-306

比丘言：「無常。」 ^lun-035-307

「若無常，是苦不？」 ^lun-035-308

答言：「苦。」 ^lun-035-309

「若法是無常、苦，聞法聖弟子著是法，言『是法是我、是我所』不？」 ^lun-035-310

答曰：「不也！世尊！」 ^lun-035-311

佛告比丘：「從今已後，所有色，若過去、若未來、若現在、若內、若外、若好、若醜，是色非我所，我非此色所，如是應以正實智慧知；受、想、行、識亦如是。」[^157] ^lun-035-312

如是等名「反問論」。 ^lun-035-313

「置論」者，如十四難：世間有常、世間無常、世間有邊、世間無邊。如是等\`1024\`是名為「置論」。[^158] ^lun-035-314

今佛以反問論答舍利弗。以舍利弗智於事未悟，佛反問事端，令其得解。 ^lun-035-315

菩薩度眾生智慧名為「道慧」。如後品中說：「薩婆若慧是聲聞辟支佛事，一切種智慧是諸佛事，道種慧是菩薩事。」[^159] ^lun-035-316

復次，八聖道分為實道；令眾生種種因緣入道，是名「道慧」。 ^lun-035-317

令眾生住於道中，是為「利益」聲聞種、辟支佛種、佛種。 ^lun-035-318

又復一切智慧無所不得，是名「一切種」。若有為、若無為，用一切種智知。 ^lun-035-319

得佛道已，應度一切眾生、利益一切眾生，或大乘、或聲聞乘、或辟支佛乘；若不入三乘道，教修福德，受天上人中富樂；若不能修福，以今世利益之事──衣、食、臥具等；若復不得，當以慈悲心利益。是名「度一切眾生」。[^160] ^lun-035-320

問曰：若佛知一切聲聞、辟支佛不能為眾生，何以故問？ ^lun-035-321

答曰：佛意如是，欲令舍利弗口自說「諸聲聞、辟支佛不如菩薩」，是故佛問。 ^lun-035-322

舍利弗言：「不也！世尊！」 ^lun-035-323

所以者何？聲聞、辟支佛雖有慈心，本不發心願度一切眾生，亦不迴善根向阿耨多羅三藐三菩提。 ^lun-035-324

以是故，菩薩一日修智慧，過聲聞、辟支（322a）佛上。 ^lun-035-325

問曰：上已反問舍利弗事已定，今何以復問？ ^lun-035-326

答曰： ^lun-035-327

以舍利弗欲以須陀洹同得解脫故，與諸佛菩薩等，而佛不聽。譬如有人欲以毛孔之空與虛空等。以是故佛重質其事。 ^lun-035-328

復次，雖同一事，義門各異。 ^lun-035-329

先言「智慧，為一切眾生故」，今言「頗有是念：『我等當得阿耨多羅三藐三菩提，令一切眾生得無餘涅槃』？」 ^lun-035-330

「無餘涅槃」者，義如先說。[^161] ^lun-035-331

復次，一聲聞、辟支佛尚不作是念，何況一切聲聞、辟支佛！ ^lun-035-332

釋曰： ^lun-035-333

先略說「我當得阿耨多羅三藐三菩提」，今廣說得阿耨多羅三藐三菩提因緣，所謂六波羅蜜乃至十八不共法。 ^lun-035-334

「六波羅蜜」義，如先說。[^162] ^lun-035-335

「教化眾生、淨佛世界」，後當說。[^163] ^lun-035-336

餘「十力」等，如先說。[^164] ^lun-035-337

釋曰： ^lun-035-338

所以十方恒河沙舍利弗、目連不如一菩薩者，譬如螢火虫，雖眾多各有所照，不及於日。 ^lun-035-339

螢火虫亦不作是念：「我光明能照一閻浮提。」諸聲聞、辟支佛不作是念：「我智慧能照無量無邊眾生。」 ^lun-035-340

如螢火虫，夜能有所照，日出則不能。諸聲聞、辟支佛亦如是，未有大菩薩時，能師子吼說法教化；有菩薩出，不能有所作。 ^lun-035-341

釋曰： ^lun-035-342

如日天子憐愍眾生故，與七寶宮殿俱繞四天下，從初至終常不懈息，為眾生除諸冷濕、照諸闇冥，令各得所。 ^lun-035-343

菩薩亦如是，從初發心，常行六波羅蜜乃至十八不共法，為度眾生無有懈息，除不善冷，乾竭五欲泥，破愚癡無明，教導修善業，令各得所。 ^lun-035-344

又日明普照，無憎無愛，隨其高下深淺悉照。 ^lun-035-345

菩薩亦如是，出於世間，住五神通，處於虛空，放智慧光[^166]，照明[^167]諸罪福業及諸果報。 ^lun-035-346

菩薩以智慧光明滅眾生邪見戲論；譬如朝露，見日則消。 ^lun-035-347

---

[^1]: 前品指《摩訶般若波羅蜜經》卷1〈1
序品〉（大正8，217a6-221a20），《大智度論》卷1-34（大正25，57c5-314b18）。

[^2]: 具＝具＋（足）【宋】【元】【明】【宮】【石】。（大正25，314d，n.22）

[^3]: 參見《大智度論》卷67：「有人行雜福德，所謂作福時心生疑悔，是福德果報雖得富貴，不能好用，亦不能與他。罪業因緣故，諸根闇鈍，不擇好醜。是善男子未得道時，清淨福德故，得上妙五欲，亦能盡意用，能隨意施與──或施窮乏，或種於福田。」（大正25，532b17-22）

[^4]: （1）《大智度論》卷4：「巧變化師，毘首羯磨天。」（大正25，88a5-6）

（2）《阿毘曇毘婆沙論》卷47：

問曰：「如報慧微劣可爾；威儀工巧者，亦有勢用，如世尊威儀，毘首羯磨天工巧，乃似願智所作。」

答曰：「雖極工巧，為邪命所覆。復次，雖是極巧，猶為他人所譏言：『是處不好。』」（大正28，360c28-361a3）

（3）《翻譯名義集》卷2：「毘首羯磨，《正理論》音云毘濕縛羯磨，此云種種工業。西土工巧者，多祭此天。」（大正54，1078a22-23）

[^5]: （1）《一切經音義》卷26：「尸毘王（古音云亦名濕鞞，此云安隱也）。」（大正54，480b23）

（2）《翻梵語》卷4：「尸毘王（亦云涅鞞，亦云尸比。譯曰：有安隱也。）」（大正54，1008c15）

[^6]: 《一切經音義》卷11：「菴摩羅樹（梵語，果樹名也，此國無。古譯或云菴婆羅，或曰菴羅樹，皆一也。《涅盤經》云：如菴羅樹一年三變，有時生花光色敷榮，有時生葉滋茂蓊欝，有時彫落狀如枯樹。又云：如菴羅樹，花多果少）。」（大正54，371a24-b1）

[^7]: （1）《大般涅槃經》卷14：「譬如魚母，多有胎子，成就者少；如菴羅樹，花多果少；眾生發心乃有無量，及其成就少不足言。」（大正12，450a7-9）

（2）《大智度論》卷4：「菩薩發大心，魚子菴樹華；三事因時多，成果時甚少」（大正25，88a10-11）

[^8]: 稱（ㄔㄥˋ）：同" 秤
"。1.測定物體重量的器具。（《漢語大詞典》（八），p.112）

[^9]: 參見《大智度論》卷4（大正25，87c29-88c27）、卷27（257a8-14）、卷33（304c29-305a1）。

參見Lamotte（1944, p.255,
n.1）：《六度集經》（2經）（大正3，1b）；《菩薩本緣經》卷3（大正3，119a24-25）；《本生鬘論》卷1（大正3，333b-334a）；《大莊嚴論經》卷12（64經）（大正4，321a22-323c9）；《賢愚經》卷1（大正4，351c）；《眾經撰雜譬喻》卷上（大正4，531b25-c24）；《經律異相》卷25（大正53，137c-138a）。

[^10]: 躬自：自己，親自。《詩‧衛風‧氓》："靜言思之，躬自悼矣。"（《漢語大詞典》（十），p.708）

[^11]: 參見《太子瑞應本起經》卷上：「便起瞻沸星，夜其過半，見諸天於上叉手，勸太子去。即呼車匿，徐令被馬褰裳跨之，徘徊於庭，念開門當有聲，天王維睒，久知其意，即使鬼神，捧舉馬足。」（大正3，475b19-22）

另參見《普曜經》卷4（大正3，507a15-21），《方廣大莊嚴經》卷6（大正3，573a16-18），《異出菩薩本起經》（大正3，619b3-8）；《大智度論》卷34（大正25，310b6-9）、卷50（大正25，419b8）。

[^12]: 參見《觀虛空藏菩薩經》：「天上四塔者，忉利天城東照明園中，有[佛髮塔]{.underline}；忉利天城南麁澁園中，有[佛衣塔]{.underline}；忉利天城西歡喜園中，有[佛鉢塔]{.underline}；忉利天城北駕御園中，有[佛牙塔]{.underline}。人間四塔者：第一、[所生塔]{.underline}，在拘薩羅國迦毘羅城嵐鞞林；第二、[道場塔]{.underline}，在摩伽陀國伽耶城菩提樹下；第三、[轉法輪塔]{.underline}，在伽尸國波羅奈城鹿野苑中；第四、[般涅槃塔]{.underline}，在摩羅國拘尸羅城雙樹間。」（大正13，679c18-28）

[^13]: （1）《摩訶般若波羅蜜經》卷17：「阿惟越致菩薩摩訶薩，執金剛神王常隨逐，作是願：『是菩薩摩訶薩當得阿耨多羅三藐三菩提，我常隨逐。』乃至五性執金剛神常隨守護。」（大正8，223a22-25）

（2）印順法師，《佛教史地考論》，p.247：「密跡金剛，以手執金剛杵得名，本係大力夜叉，為四天王所統率。因其常隨侍佛，守護佛教，成為佛教中最切要最熱誠之護法神。」

[^14]: 參見《大智度論》卷26（大正25，252c5-253b13）。

[^15]: 受＝受＋（一人）【宋】【元】【明】。（大正25，315d，n.3）

[^16]: 二乘差別：三祇、無量僧祇。（印順法師，《大智度論筆記》［C010］p.200）

[^17]: 胤（ㄧㄣˋ）：1.後嗣，子嗣。4.繼承，延續。（《漢語大詞典》（一），p.666）

[^18]: 參見《摩訶般若波羅蜜經》卷17：「菩薩摩訶薩行六波羅蜜時，見眾生有大小便患，當作是願：我作佛時，令我國土中眾生皆以歡喜為食，無有便利之患，乃至近一切種智。」（大正8，348c24-27）

另參見《大寶積經》卷60〈15文殊師利授記會〉：「如阿彌陀佛剎以法喜為食。」（大正11，347c5-6）

《大聖文殊師利菩薩佛剎功德莊嚴經》卷下（大正11，915a11-12）。

[^19]: （1）《自在王菩薩經》卷下：「是天王佛及諸菩薩不著袈裟，皆著自生淨妙天衣，亦無結惑^※^。」（大正13，934c24-25）

※惑＝戒【宋】【元】【明】【宮】。（大正13，934d，n.12）

（2）［隋］吉藏撰，《法華義疏》卷9：「一、出家成佛，如釋迦。二、在家成佛，如《智度論》云天王佛是，故不須鉢及袈裟；則調達成佛號天王佛是也。三者、俱非，謂淨土佛。」（大正34，592b28-c2）

[^20]: 天王佛、白衣，不用鉢食。（印順法師，《大智度論筆記》〔E025〕p.323）

[^21]: 阿迦尼吒天：第四禪天最高位之色究竟天。

[^22]: 勸請說法者：欲、色諸天。（印順法師，《大智度論筆記》〔C002〕p.183）

[^23]: 參見《大智度論》卷9〈1
序品〉：「以淨居天常憐愍眾生、常勸請佛故。」（大正25，122c29-123a1）

《大智度論》卷34〈1
序品〉：「我當於菩提樹下坐，四天王天乃至阿迦尼吒天，以天衣為座者，當學般若波羅蜜！」（大正25，310b18-19）

[^24]: 參見《大智度論》卷1（大正25，63a-b）、卷25（大正25，244c-245b）。

[^25]: 參見《摩訶般若波羅蜜經》卷1〈2
奉鉢品〉：「佛告舍利弗：若菩薩摩訶薩行般若波羅蜜能作是功德，是時四天王皆大歡喜，意念言：『我等當以四鉢奉上菩薩，如前天王奉先佛鉢。』」（大正8，221a22-25）

另參見《大智度論》卷35（大正25，314b25-26）。

[^26]: （前品中功德也）夾註＝（前品中功德也）本文【宋】【宮】。（大正25，315d，n.10）

[^27]: 惓：同「倦」。疲勞，勞累。（《漢語大字典》（四），p.2318）

[^28]: 〔見〕－【元】【明】。（大正25，315d，n.11）

[^29]: 相＝根【宋】【明】【石】＊【宮】。（大正25，315d，n.12）

[^30]: 無根能不能受道。（印順法師，《大智度論筆記》〔D009〕p.251）

[^31]: 毘尼：無根不得出家。（印順法師，《大智度論筆記》〔C007〕p.194）

[^32]: 勉：2.勸勉，鼓勵。（《漢語大詞典》（二），p.791）

濟：5.救助。（《漢語大詞典》（六），p.190）

[^33]: 參見《法句經》卷上〈80
言語品〉：「言語品者，所以戒口，發說、談論當用道理。惡言罵詈，憍陵蔑人，興起是行，疾怨滋生。遜言順辭，尊敬於人，棄結忍惡，疾怨自滅。......不使至惡意，出言眾悉可；至誠甘露說，如法而無過；諦如義如法，是為近道立。說如佛言者，是吉得滅度；為能作浩際，是謂言中上。」（大正4，561c14-562a9）

[^34]: 參見《禪法要解》卷上：「行慈者諸惡不能加，如好守備，外賊不害，若欲惱害，反自受患；如人以掌拍矛，掌自傷壞，矛無所害；五種邪語，不能壞心。五種者：一、妄語說過；二、惡口說過；三、不^※^時說過；四、惡心說過；五、不利益說過。」（大正15，290c17-21）

※不＝非【宋】【元】【明】【宮】。（大正15，290d，n.29）

[^35]: 善根（即善人相）。（印順法師，《大智度論筆記》〔C009〕p.199）

[^36]: 過度：1.通過，經過。《管子‧立政》："決水潦，通溝瀆，修障防，安水藏，使時水雖過度，無害于五穀，歲雖凶旱，有所秎穫，司空之事也。"（《漢語大詞典》（十），p.964）

[^37]: （1）太子入三龍宮求珠，龍王願為多聞、神足、智慧第一弟子。（印順法師，《大智度論筆記》［G010］p.384）

（2）參見《大意經》（大正3，446a29-447c18），《生經》卷1《佛說墮珠著海中經第8》（大正3，75b19-76a12），《賢愚經》卷8（40經）〈35
大施抒海品〉（大正4，404b17-409b29）；《大智度論》卷12（大正25，151a-152a），《大智度論》卷16（大正25，174c13-15）。

[^38]: 迎逆：猶迎接。唐‧玄奘《大唐西域記‧拘尸那揭羅國》："婆羅門馳往迎逆，問所從至，請入僧坊，備諸供養。"（《漢語大詞典》（十），p.747）

[^39]: 延：6.引導，引入，迎接。（《漢語大詞典》（二），p.897）

[^40]: 參見《金色王經》：「唯雨七寶，所謂金、銀、及毘琉璃、私頗知迦、赤色真珠、并雨馬瑙、牟娑羅等如是七寶。」（大正3，390b18-19）

[^41]: 此事緣另參見《大智度論》卷4（大正25，87a14-17；91c20-22）、卷30（276c2-5）。

[^42]: 要：4.約言。以明誓的方式就某事作出莊嚴的承諾或表示某種決心。5.指所訂立的誓約、盟約。（《漢語大詞典》（八），p.753）

[^43]: 眴（ㄕㄨㄣˋ）：1.看，眨眼。（《漢語大詞典》（七），p.1204）

[^44]: （1）《一切智光明仙人慈心因緣不食肉經》：「時彼國中有大婆羅門，名一切智光明，聰慧多智，廣博眾經，世間技藝，六十四能，無不綜練。」（大正3，458a13-15）

（2）《大智度論》卷2〈1
序品〉：「四違陀經中治病法，鬪戰法，星宿法，祠天法，歌舞、論議難問法，如是等六十四種世間伎藝，淨飯王子廣學多聞，若知此事不足為難。」（大正25，73b29-c3）

（3）六十四種世藝：六十四能。（印順法師，《大智度論筆記》［J006］p.495）

[^45]: 參見《出曜經》卷25：「昔日大目揵連同產弟，饒財多寶，七珍具足：金、銀、珍寶、車磲、馬瑙、真珠、虎珀，庫藏盈溢，僕從奴婢不可稱計。」（大正4，741c15-17）

[^46]: 參見《大方廣佛華嚴經》卷29：「勝日身如來。」（大正10，793b11-12）

[^47]: 可＝共【宋】【元】【明】【宮】。（大正25，316d，n.19）

[^48]: 參見《大智度論疏》卷15：「女得調伏心志者，即是柔順忍也。」（卍新續藏46，842b24）

[^49]: （1）《大智度論疏》卷15：「六寶來應者，以喜德一人變為女寶，故唯六寶來也。師言：此論云寶女決定不孕，若華嚴乃至言生子者，此論凡女未變之時有孕，至變為寶女時始生，故云爾。若一日作寶女者無也。」（卍新續藏46，842b24-c4）

（2）《大方廣佛華嚴經》卷29：「輪王七寶，自然而至：一者、輪寶，名無礙行，輻網具足，百千妙寶以為莊嚴，閻浮檀金光明普照；二者、象寶，名金剛山，威力廣大；三者、馬寶，名迅疾風；四者、珠寶，名日光藏雲；五者、女寶，名具足豔吉祥；六、主藏臣寶，名為大財；七、主兵寶，名離垢眼。如是七寶，欻然出現，具足成就，為轉輪王。」（大正10，794b2-8）

[^50]: 參見《大方廣佛華嚴經》卷28〈入不思議解脫境界普賢行願品〉（大正10，788a23-792a21），《大方廣佛華嚴經》卷29〈入不思議解脫境界普賢行願品〉（大正10，792a25-794c6）。

[^51]: 王＋（天）【宋】【元】【明】【宮】。（大正25，317d，n.1）

[^52]: 〔有〕－【宋】【元】【明】【宮】。（大正25，317d，n.3）

[^53]: （1）參見《大智度論》卷1：「欲捨親屬，出家，修無上道；中夜起觀，見諸[伎直]{.underline}、后妃、婇女狀若臭屍。」（大正25，58a16-18）

（2）妓（ㄐㄧˋ）：1.歌舞女藝人。（《漢語大詞典》（四），p.295）

（3）伎（ㄐㄧˋ）：2.指各種技藝。3.才智，才能。6.古代指百戲雜技藝人。7.指以音樂歌舞為業的女子。（《漢語大詞典》（一），p.1178）

（4）直：10.值班，侍衛。《玉篇》：「直，侍也。」（《漢語大字典》（一），p.62）

（5）直：20當值，值勤。《晉書‧庾玟傳》："玟為侍中，直於省內。"（《漢語大詞典》（一），p.853）

（6）有關「妓直」、「伎直」的詞義，依《玉篇》「直，侍也」之說，或可解作「侍」。古代有「直侍」一詞，此「直」當指隨從於帝王左右的人。此處「妓直」、「伎直」指有才藝或隨從釋迦太子的女侍。

[^54]: 惡露：佛教謂身上不淨之津液。中醫特指婦女產後胞宮內遺留的餘血和濁液。（《漢語大詞典》（七），p.562）

[^55]: 流涎：淌口水。（《漢語大詞典》（五），p.1266）

[^56]: 塗：6.猶滿布。8.污，染污。（《漢語大詞典》（二），p.1176）

漫：7.泛指物滿溢出。8.浸壞，淹沒。（《漢語大詞典》（六），p.84）

[^57]: （1）參見《中阿含經》卷54（200經）《阿梨吒經》（大正1，763b2-764a12）；《大般涅槃經》卷34（大正12，567b8-11）；《大般涅槃經》卷31（大正12，814a5-8）；《摩訶僧祇律》卷25（大正22，427a23-c1）；《四分律》卷17（大正22，682a9-683a15）；《十誦律》卷15（大正23，106c29-107a9）；《大智度論》卷93（大正25，711b3-25）。

（2）受五欲，心不著，不妨道------邪說。（印順法師，《大智度論筆記》〔E025〕p.324）

[^58]: 毘尼：出家法中，婬戒在初。（印順法師，《大智度論筆記》［C007］p.195）

[^59]: 菩薩學佛須斷欲不。（印順法師，《大智度論筆記》［F031］p.361）

[^60]: 方便行欲，是法身菩薩。（印順法師，《大智度論筆記》〔A042〕p.81）

[^61]: 五情：即五根。參見《大智度論》卷19：「眼等五情為內身，色等五塵為外身。」（大正25，202a13-14）

[^62]: 以欲為方便而度眾生（是法身事）。（印順法師，《大智度論筆記》〔E025〕p.324）

[^63]: 〔佛〕－【明】【宮】。（大正25，317d，n.12）

[^64]: 度生現身不同。（印順法師，《大智度論筆記》〔A042〕p.80）

[^65]: 然＝燒【宋】【元】【明】【宮】【石】＊。（大正25，317d，n.13）

[^66]: 穢賤：猶鄙賤。陳衍《遼詩紀事‧懿德皇后》："爇薰鑪，能將孤悶蘇。若道妾身多穢賤，自霑御香香徹膚。爇薰鑪，待君娛。"（《漢語大詞典》（八），p.155）

[^67]: 賊：1.敗壞，毀壞。3.害，傷害。4.殺戮，殺害。（《漢語大詞典》（十），p.183）

[^68]: （1）摾＝掠【宋】【元】【明】【宮】。（大正25，318d，n.1）

（2）摾（ㄐㄧㄤˋ）：同「弶」，《集韻．漾韻》：「弶，《字林》：施罟於道。一曰以弓罥獸，或作摾。」（《漢語大字典》（三），p.1950）

（3）弶：（ㄐㄧㄤˋ）：捕捉鳥獸的器械。晉竺法護《鹿母經》："有一鹿母，懷妊獨逝，被逐飢疲，失侶悵怏。時生二子，捨行求食，煢悸失措，墮獵弶中。"（《漢語大詞典》（四），p.131）

[^69]: 害＝苦【明】【宮】。（大正25，318d，n.2）

[^70]: 參見《摩訶般若波羅蜜經》卷1〈1 序品〉：

舍利弗白佛言：「世尊！菩薩摩訶薩云何欲以一切種智知一切法當習行般若波羅蜜？」（大正8，218c19-21）

[^71]: 《摩訶般若波羅蜜經》卷1〈1 序品〉：

佛告舍利弗：「菩薩摩訶薩欲以一切種智知一切法，當習行般若波羅蜜。」（大正8，218c17-19）

[^72]: 〔今〕－【宋】【元】【明】【宮】。（大正25，318d，n.5）

[^73]: 參見《摩訶般若波羅蜜經》卷1〈1 序品〉：

佛告舍利弗：「菩薩摩訶薩以不住法住般若波羅蜜中，以無所捨法應具足檀那波羅蜜，施者、受者及財物不可得故。」（大正8，218c21-24）

[^74]: 參見《摩訶般若波羅蜜經》卷1〈1 序品〉（大正8，218c21-219a26）。

[^75]: 已＝已（得）【宋】【元】【明】【宮】。（大正25，318d，n.10）

[^76]: 《大正藏》原作「己」，今依《高麗藏》作「已」（第14冊，737a1）。

[^77]: 智慧因緣：先念佛道，知般若，見已，身然後行。（印順法師，《大智度論筆記》〔C003〕p.186）

[^78]: 智慧因緣：言不見者，明入般若觀時不見。（印順法師，《大智度論筆記》〔C003〕p.186）

[^79]: （1）入般若觀，不見菩薩及般若。般若為令眾生知實法故出。（印順法師，《大智度論筆記》〔D003〕p.243）

（2）《大智度論疏》卷15：「為令眾生知實法故出已下，明此波若本為令人知實法故出，實法之中既無所有，是故波若人亦無所見也。」（卍新續藏46，844a3-5）

[^80]: 參見《摩訶般若波羅蜜經》卷1〈3
習相應品〉（大正8，221c13-21）、卷2〈7
三假品〉（230c5-231a19）、卷3〈9 集散品〉（234c14-29）、卷4〈16
乘乘品〉（247b6-19）、卷7〈26 十無品〉（268c19-269a8）

另參見《摩訶般若波羅蜜經》卷1〈2
奉鉢品〉（大正8，221b25-c10）；《大智度論》卷41〈7
釋三假品〉（大正25，357a2-360c20）。

[^81]: 空：無實事而有作用。（印順法師，《大智度論筆記》［C014］p.208）

[^82]: 《大智度論》卷35〈2
報應品〉：「此中不言常不見，但明入般若觀時，不見菩薩及般若波羅蜜；般若波羅蜜為令眾生知實法故出。」（大正25，318b19-21）

[^83]: （1）《大智度論疏》卷15：「既云波若為實法故出，若言無波若可見者，此義則可信，若言出觀還見波若者，非是實故，則不可信也。」（卍新續藏46，844a7-9）

（2）《大智度論》卷36：「又空者，性自空，不從因緣生；若從因緣生，則不名性空。行者若入時見空，出時不見空，當知是虛妄。」（大正25，328c20-22）

[^84]: ┌入觀則見空

┌世俗法說 ┴出觀則見有－（實未嘗不空也）

諸法常空乎
┴入般若中，諸觀戲論滅無出入。（印順法師，《大智度論筆記》〔F031〕p.362）

[^85]: 法＝是【宋】【元】【明】【宮】【石】。（大正25，318d，n.13）

[^86]: 言＝者【宋】【元】【明】【宮】。（大正25，318d，n.14）

[^87]: 入般若，諸觀戲論滅，無出入觀。（印順法師，《大智度論筆記》［C004］p.188）

[^88]: 般若中無出入觀，但假名說，以化凡夫，當取說意，莫著語言。（印順法師，《大智度論筆記》［C006］p.192）

[^89]: 破我我所則一切空，如是離欲名得道。（印順法師，《大智度論筆記》［C007］p.193）

[^90]: （1）不見行，不見不行------五義。（印順法師，《大智度論筆記》〔D012〕p.255）

![](media/image1.emf){width="4.352083333333334in" height="1.0in"}

（印順法師，《大智度論筆記》［F031］p.362）

案：印順法師筆記原將「行空般若故」與「不見行」相連，今依論改為與「不見不行」相接。

（3）參見《大智度論疏》卷15：「『不見我行般若，不見我不行』者已下，此下有五復次意來釋此一句文也，當一一釋。初就凡聖明行不義也。當說。『復次，佛為法王』已下，此約因果明行不行義也。當說。『復次，行般若波羅蜜者生憍慢心言』已下，次就慢懈進怠解行不行義也。當說。『復次，不見我行波若波羅蜜』者，為破著有見故言不見；下明破病互為藥石義，釋所以言行不行義。師此中引《淨名》中童子說法不有亦不無等偈，及引《不真空論》言有本無名等來釋此義意，當一一廣說也。『復次，不見我行』已下，次明約止戲調息懈怠等義來釋行不行義，以作乘馬喻來也。當說。」（卍新續藏46，844a20-b6）

[^91]: 慢＋（心）【宋】【元】【明】【宮】。（大正25，318d，n.18）

[^92]: 憂悴：憂傷。（《漢語大詞典》（七），p.689）

[^93]: ┌性相違故

┌空中無色──法空中無一毫法可得故。 ┴自相不可得故

│離色無空──破色乃有空故。（非色異空，非空異色）故空不破五眾

色空四句 ┤空即是色

└色即是空 （印順法師，《大智度論筆記》〔F031〕p.362）

[^94]: 參見《大智度論》卷35（大正25，318a8-22）。

[^95]: 參見《摩訶般若波羅蜜經》卷1〈2 奉鉢品〉：

佛告舍利弗：「菩薩摩訶薩行般若波羅蜜時，不見菩薩、不見菩薩字，不見般若波羅蜜，亦不見我行般若波羅蜜，亦不見我不行般若波羅蜜。」（大正8，221b25-28）

[^96]: 參見《大智度論》卷4（大正25，86a13-c16）。

[^97]: ┌成就───菩提

般若二分
┴未成就──空　　　（印順法師，《大智度論筆記》〔A012〕p.23）

[^98]: 參見《大智度論》卷1（大正25，60b19-c6），《大智度論》卷15（大正25，170b29-c17，大正25，171a24-b15），《大智度論》卷17（大正25，189b4-24），《大智度論》卷22（大正25，222b27-c16），《大智度論》卷31（大正25，287c6-18），《大智度論》卷52（大正25，433c2-9），《大智度論》卷53（大正25，439b1-13）。

[^99]: 無生（生實不可得故）無滅，無垢無淨。（印順法師，《大智度論筆記》〔D009〕p.252）

[^100]: 一切法皆憶想分別因緣和合故強名說。（印順法師，《大智度論筆記》〔D009〕p.250）

[^101]: 名空義空觀：名字是因緣和合作法，但分別憶想假名說。（印順法師，《大智度論筆記》〔E007〕p.298）

[^102]: 慧眼：徧求不見，乃至不見細微一法。（印順法師，《大智度論筆記》〔F030〕p.361）

[^103]: 參見《大智度論》卷10（大正25，132a18-b10）、卷15（169a28-b26）、卷19（197b21-c29）、卷21（218b17-c17）、卷24（235b21-c3）、卷27（261c22-262a16）、卷28（264a29-b10；266c2-6）、卷29（271c27-272a7）、卷30（283a20-28）。另參見卷36（322c28-323a17）、卷37（335a16-23）、卷39（343b24-25）、卷43（371a29-b5）、卷48（405c23-406a9）。

[^104]: 不取一切。不入涅槃：大悲心故，十方佛念故，本願未滿故，精進力故，般若方便和合（不著不著）故。（印順法師，《大智度論筆記》［C017］p.214）

[^105]: （大智......一）十三字＝（大智度第三品釋論習相應品之一）十四字【宋】，＝（大智度論釋習相應品第三）十一字【元】，＝（釋習相應品第三之一，（經作習應品））十四字【明】，＝（大智度論第三品釋論習應品）十二字【宮】，＝（大智度第三品釋論習相應品）十二字【石】。（大正25，319d，n.10）

[^106]: 參見《大智度論》卷35〈2 奉鉢品〉（大正25，318a8-22，318c5-13）。

[^107]: 二空：觀外法皆空無所有，次觀能知空者亦空──法空我空。（印順法師，《大智度論筆記》〔D014〕p.257）

[^108]: 參見《大智度論》卷4（大正25，85b18-19）、卷31（287b13-17；287b25-c6）。

[^109]: 況：2.比，比擬。《漢書高惠高后文功臣表序》：「以往況今，甚可悲傷！」顏師古注：「況，譬也。」引申為推及、推測。（《漢語大字典》（三），p.1586）

[^110]: 參見《大智度論》卷35（大正25，318c5-13）。

[^111]: 《大智度論》卷31（大正25，285b11-296b2）。

[^112]: 生＝主【宋】【宮】。（大正25，319d，n.13）

[^113]: 《十住毘婆沙論》卷15：「復次，五邪見名為惡意，所謂邪見、身見、邊見、見取、戒取。」（大正26，105c26-27）

[^114]: 別＝品【宋】【元】【明】【宮】【石】。（大正25，319d，n.14）

[^115]: 《大正藏》原作「功」，今依《高麗藏》作「巧」（第14冊，738c20）。

[^116]: （經） ┌以不可得空度一切眾生故。（同第一）

菩薩智慧勝小乘： ┤欲以一切種智度一切眾生故。

└欲行一切功德，成圓滿覺，度一切眾生故。

（印順法師，《大智度論筆記》〔F032〕p.363）

[^117]: 茅＝等【宋】【宮】，＝葦【元】【明】【石】。（大正25，319d，n.15）

[^118]: ┌一、以知空，空復空，空與不空一等無異；二、以此智度一切生。

│一、大悲，二、般若。

（論義） │一、般舟三昧，二、方便。

菩薩勝小乘智慧（二緣）： ┤一、常住禪定，二、能達法性。

│一、代眾生受苦，二、自捨一切樂。

└一、慈心，二、一切功德不著。

（印順法師，《大智度論筆記》〔F032〕p.363）

[^119]: 以：16.連詞。表示并列關係，相當於「和」、「而」。《詩‧大雅‧皇矣》：「予懷明德，不大聲以色，不長夏以革。」馬瑞辰通釋：「以、與，古通用。」（《漢語大字典》（一），p.106）

[^120]: 大小智慧之別：

大：以空知一切空，亦不見是空──空不空等一不異。

小：觀諸法空，不能觀世間涅槃為一。
（印順法師，《大智度論筆記》〔D008〕p.250）

[^121]: 得＝德【宋】【元】【明】【宮】【石】。（大正25，320d，n.4）

[^122]: 茅＝葦【宋】【元】【明】【宮】，〔茅〕－【石】。（大正25，320d，n.6）

[^123]: 《大智度論疏》卷15：「言於外法中亦大者，明身子七歲明已論義無底，此之二人皆解十八種大經，能拂異學，故云外亦大也。」（卍新續藏46，846a10-12）

[^124]: 郗＝絺【元】【明】。（大正25，320d，n.8）

[^125]: 稠（ㄔㄡˊ）：1.多。2.繁密。3.濃厚。（《漢語大詞典》（八），p.103）

[^126]: 緻（ㄓˋ）：1.細密，精密。（《漢語大詞典》（九），p.962）

[^127]: 楚毒：1.指酷刑。（《漢語大詞典》（四），p.1154）

[^128]: 參見《雜阿含經》卷22（592經）（大正2，157c22-158a15），《雜阿含經》卷24（617經）（大正2，173a8-16），《雜阿含經》卷46（1234經）（大正2，338b4-10）；《中阿含經》卷6（28經）《教化病經》（大正2，460a25-b4），《中阿含經》卷6卷55（202經）《持齋經》（大正1，772b20-22）等。

[^129]: 大小差別：十六分、無數譬喻。（印順法師，《大智度論筆記》〔D009〕p.251）

[^130]: 置：3.廢棄，捨棄。4.擱置，放下。（《漢語大詞典》（八），p.1024）

[^131]: 以＝故【宋】【元】【明】【宮】。（大正25，320d，n.12）

[^132]: 及＝如【宋】【元】【明】【宮】。（大正25，320d，n.13）

[^133]: 𣫘＝鷇【宋】＊【元】＊【明】＊，＝鷇【宮】＊。（大正25，320d，n.15）

[^134]: 福祚：1.福祿，福分。《左傳‧昭公十五年》："福祚之不登，叔父焉在？"《後漢書‧劉表傳》："長享福祚，垂之後嗣。"（《漢語大詞典》（七），p.945）

[^135]: 《摩訶般若波羅蜜經》卷1〈3
習應品〉：「菩薩摩訶薩作如是行般若波羅蜜，除佛智慧，過一切聲聞、辟支佛上，用不可得空故。」（大正8，221c21-23）

另參見《大智度論》卷35〈3 習相應品〉（大正25，319c22-23）。

[^136]: ┌皆是諸法實相慧。

│皆是四諦及道品慧。

┌舍利弗約三乘智慧無生性空無別作難：
┤皆是出三界、入三脫〔門〕，成三乘果慧。

│ │皆以無漏智滅結得果。

│ │皆用二種解脫果。

│ └皆能入涅槃故。

└佛以三乘用心別作答 （印順法師，《大智度論筆記》〔F032〕p.363）

[^137]: 《大般若波羅蜜多經》卷403〈3 觀照品〉：

爾時，舍利子白佛言：「世尊！若預流、一來、不還、阿羅漢聲聞般若，若獨覺般若，若菩薩摩訶薩般若，若如來、應、正等覺般若，是諸般若皆無差別，不相違背，無生無滅，自性皆空。若法無差別、不相違、無生滅、自性空，是法差別既不可得，云何世尊說『行般若波羅蜜多菩薩摩訶薩，於一日中所修般若，一切聲聞、獨覺般若所不能及』？」（大正7，12b20-27）

[^138]: 六＝弟【宋】【元】【明】【宮】【石】。（大正25，320d，n.16）

六子：菩薩、辟支佛、阿羅漢、阿那含、斯陀含、須陀洹。

[^139]: （1）實相智慧：三乘賢聖智慧，皆是諸法實相慧。（印順法師，《大智度論筆記》［C026］p.229）

（2）《大智度論疏》卷15：「今但以智慧體性法中同等無差別義以為問也。就此以同為問中，凡有二意：一者，以賢聖智慧皆從實相理生，故同名諸法實相慧，既同是出世間智慧，故言同；二者，此智慧等體性自無生，自性是空，以此二義同故為問，故言同也。」（卍新續藏46，846b7-12）

[^140]: （1）《大毘婆沙論》卷33：「云何無學解脫蘊？答：無學作意相應心，已勝解、今勝解、當勝解。謂盡、無生、無學正見相應勝解，此蘊所攝故，非無為解脫。謂一切法中，二法名解脫：一者，擇滅，即無為解脫。二者，勝解，即有為解脫，於境自在立解脫名，非謂離繫。」（大正27，172b3-8）

（2）《大毘婆沙論》卷148：「答：解脫有二，謂有為、無為。二種心解脫是有為；一切結盡是無為。有為解脫有下、中、上，初所得異後所得異，故差別說；無為解脫無下、中、上，後得同初，故無別說。」（大正27，758b9-12）

（3）《大智度論》卷26：「解脫有二種：有為解脫、無為解脫。有為解脫名無漏智慧相應解脫，無為解脫名一切煩惱習都盡無餘。」（大正25，250c2-5）

（4）《俱舍論》卷25：「解脫體有二，謂有為，無為。有為解脫，謂無學勝解；無為解脫，謂一切惑滅。」（大正29，133c20-21）

[^141]: 《大智度論疏》卷15：「同事者，同出世事也。同緣者，同緣實相也。同行已下，同一聖行也。同果報者，同出世間果報也。當說。所以者何已下，所以即是義。此意言其義者何？此智慧同得無生性空故也。」（卍新續藏46，846b15-19）

[^142]: 問： 智慧何故無生性空？

答： 小解 ┬一、緣無生性空（滅諦）故

└二、無生約緣滅諦，性空約緣三諦

大解 ─三、慧從緣生無自性故。
（印順法師，《大智度論筆記》〔F032〕p.364）

[^143]: 《大智度論疏》卷15：「問曰：破無明集諸善法已下，問意言，此智慧既是心數法，云何言無生性空也。」（卍新續藏46，846b20-21）

[^144]: （1）智慧得名無生性空。（印順法師，《大智度論筆記》〔E025〕p.324）

（2）《大智度論疏》卷15：「答曰已下，答意云：此智慧緣滅諦，滅諦是不生，故逐緣名不生。又從因緣和合生，無有自性，故名為無生性空。而言爾者，此智亦有從境，亦當體得名，故名無生性空義也。」（卍新續藏46，846b21-24）

[^145]: 《大智度論疏》卷15：「所以者何已下，明以三諦入有為相故言屬，又言為滅諦故脩行於道，故言屬也。」（卍新續藏46，846c1-3）

[^146]: （1）併食＝并及【宋】【元】【明】【宮】。（大正25，321d，n.2）

（2）食（ㄙˋ）：5.宴請，以酒食款待。（《漢語大詞典》（十二），p.479）

[^147]: 參見《大方廣寶篋經》卷上（大正14，467a7-11），《佛說文殊師利現寶藏經》卷上（大正14，453a13-18），《大智度論》卷64（大正25，511c21-25）。

[^148]: 初學、久學別：初入是慧是癡，深入癡慧無異。（印順法師，《大智度論筆記》［D017］p.261）

[^149]: 參見《大智度論》卷2（大正25，75a17-19）、卷22（222c25-26）、卷26（253b13-19）。

[^150]: 健＝揵【宋】【元】【明】【宮】。（大正25，321d，n.6）

[^151]: （1）了：結束，了結。《廣雅‧釋詁四》：「了，訖也。」（《漢語大字典》（一），p.48）

（2）類似的用法另參見《大智度論》卷7：「船師言：是摩伽羅魚王開口，一是實日，兩日是魚眼，白山是魚齒，水流奔趣，是入其口。我曹[了矣]{.underline}！」（大正25，109a16-19）

《大智度論》卷17：「王思惟言：若十二年不雨，我國[了矣]{.underline}！無復人民。」（大正25，183b3-4）

[^152]: 〔無〕－【宋】【元】【明】【宮】。（大正25，321d，n.7）

[^153]: 擿（ㄊㄧˋ）：挑（出）。《集韻‧錫韻》：「擿，挑也。」（《漢語大字典》（三），p.1976）

[^154]: （1）參見《中部》（58）《無畏王子經》（MN I, p.395）。

（2）另參見《十住毘婆沙論》卷11：

又《無畏王子經》中說：「無畏白佛言：『佛有所說，能令他瞋不？』佛言：『王子！是事不定。佛或憐愍心故，令他人瞋，得種善因緣。如乳母以曲指鉤出小兒口中惡物，雖傷無患。』」（大正26，79b4-8）

[^155]: 參見《中阿含經》卷56（204經）《羅摩經》（大正1，777b3-778c7）；《增壹阿含經》卷14〈24
高幢品〉（大正2，618a27-619b28）。

[^156]: 約三世五蘊明無常苦無我。（印順法師，《大智度論筆記》［G010］p.384）

[^157]: 參見《雜阿含經》卷2（33經）（大正2，7b22-c12）等。

[^158]: 關於十四無記，另參見《大智度論》卷2（大正25，74c8-75a19）、卷26（253b13-19）。

[^159]: 參見《摩訶般若波羅蜜經》卷21〈70
三慧品〉（大正8，375b23-27）與《大智度論》卷84（大正25，649a2-b27）。此一論題於《大智度論》卷27（大正25，258c25-259b5）亦曾提及。

[^160]: 參見《大智度論》卷30（大正25，277c13-20，281b26-c10）、卷36（大正25，323a29-b6）。

[^161]: 參見《大智度論》卷31（大正25，288c6-7）。

[^162]: 參見《大智度論》卷11-18（大正25，139a24-197b9）。

[^163]: 參見《大智度論》卷37（大正25，335a23-29）、卷75（590c11-15）、卷94（716a23-28）；《摩訶般若波羅蜜經》卷26〈83
畢定品〉（大正8，411a18-23）。

[^164]: 關於「十力、四無所畏、四無礙智、十八不共法」，參見《大智度論》卷24-26（大正25，235c22-256b4）。

[^165]: 〔一〕－【宋】【元】【明】【宮】＊。（大正25，322d，n.4）

[^166]: 《大正藏》原作「火」，今依《高麗藏》作「光」（第14冊，742c12）。

[^167]: 照明＝明照【宋】【元】【明】【石】。（大正25，322d，n.7）